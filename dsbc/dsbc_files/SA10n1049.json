{
  "SA10n1049:0": "nāgārjunīyaṃ",
  "SA10n1049:1": "madhyamakaśāstram |",
  "SA10n1049:2": "ācāryacandrakīrtiviracitayā prasannapadākhyavyākhyayā",
  "SA10n1049:3": "saṃvalitam | 1",
  "SA10n1049:5": "pratyayaparīkṣā nāma prathamaṃ prakaraṇam |",
  "SA10n1049:6": "āryamañjuśriye kumārabhūtāya namaḥ |",
  "SA10n1049:7": "yo'ntadvayāvāsavidhūtavāsaḥ saṃbuddhadhīsāgaralabdhajanmā |",
  "SA10n1049:8": "saddharmatoyasya gabhīrabhāvaṃ yathānubuddhaṃ kṛpayā jagāda ||1 ||",
  "SA10n1049:9": "yasya darśanatejāṃsi paravādimatendhanam |",
  "SA10n1049:10": "dahantyadyāpi lokasya mānasāni tamāṃsi ca ||2 ||",
  "SA10n1049:11": "yasyāsamajñānavacaḥśaraughā nighnanti niḥśeṣabhavārisenām |",
  "SA10n1049:12": "tridhāturājyaśriyamādadhānā vineyalokasya sadevakasya ||3 ||",
  "SA10n1049:13": "nāgārjunāya praṇipatya tasmai tatkārikāṇāṃ vivṛtiṃ kariṣye |",
  "SA10n1049:14": "uttānasatprakriyavākyanaddhāṃ tarkānilāvyākulitāṃ prasannām ||4 ||",
  "SA10n1049:15": "tatra 'na svato nāpi parato na dvābhyām' ityādi vakṣyamāṇaṃ śāstram |",
  "SA10n1049:16": "tasya kāni saṃbandhābhidhānaprayojanāni iti praśne,",
  "SA10n1049:17": "madhyamakāvatāravihitavidhinā advayajñānālaṃkṛtaṃ mahākaruṇopāyapuraḥsaraṃ prathamacittotpādaṃ tathāgatajñānotpattihetumādiṃ kṛtvā yāvadācāryanāgārjunasya viditāviparītaprajñāpāramitānīteḥ karuṇayā parāvabodhārthaṃ śāstrapraṇayanam,",
  "SA10n1049:18": "ityeṣa tāvacchāstrasya saṃbandhaḥ-",
  "SA10n1049:19": "yacchāsti vaḥ kleśaripūnaśeṣānsaṃtrāyate durgatito bhavācca |",
  "SA10n1049:20": "tacchāsanāttrāṇaguṇācca śāstrametadvayaṃ cānyamateṣu nāsti ||",
  "SA10n1049:21": "iti | svayameva cācāryo vakṣyamāṇasakalaśāstrābhidheyārtha saprayojanamupadarśayan,",
  "SA10n1049:22": "tadaviparīta saṃprakāśatvena māhātmyamudbhāvya tatsvabhāvāvyatirekavartine paramagurave tathāgatāya śāstrapraṇayana nimittakaṃ praṇāmaṃ kartukāma āha-",
  "SA10n1049:23": "anirodhamanutpādamanucchedamaśāśvatam |",
  "SA10n1049:24": "anekārthamanānārthamanāgamamanirgamam ||",
  "SA10n1049:25": "yaḥ pratītyasamutpādam",
  "SA10n1049:26": "ityādi | tadatrānirodhādyaṣṭaviśeṣaṇaviśiṣṭaḥ pratītyasamutpādaḥ śāstrābhidheyārthaḥ |",
  "SA10n1049:27": "sarvaprapañcopaśamaśivalakṣaṇaṃ nirvāṇaṃ śāstrasya prayojanaṃ nirdiṣṭam |",
  "SA10n1049:28": "taṃ vande vadatāṃ varam |",
  "SA10n1049:29": "ityanena praṇāmaḥ |",
  "SA10n1049:30": "ityeṣa tāvacchokadvayasya samudāyārthaḥ ||",
  "SA10n1049:31": "avayavārthastu vibhajyate |",
  "SA10n1049:32": "tatra niruddhirnirodhaḥ |",
  "SA10n1049:33": "kṣaṇabhaṅgo nirodha ityucyate |",
  "SA10n1049:34": "utpādanamutpādaḥ |",
  "SA10n1049:35": "ātmabhāvonmajjanamityarthaḥ |",
  "SA10n1049:36": "ucchittirucchedaḥ |",
  "SA10n1049:37": "prabandhavicchittirityarthaḥ |",
  "SA10n1049:38": "śāśvato nityaḥ |",
  "SA10n1049:39": "sarvakāle sthāṇurityarthaḥ |",
  "SA10n1049:40": "ekaścāsāvarthaścetyekārtho'bhinnārthaḥ |",
  "SA10n1049:41": "na pṛthagityarthaḥ |",
  "SA10n1049:42": "nānārtho bhinnārthaḥ |",
  "SA10n1049:43": "pṛthagityarthaḥ |",
  "SA10n1049:44": "āgatirāgamaḥ,",
  "SA10n1049:45": "viprakṛṣṭadeśāvasthitānāṃ saṃnikṛṣṭadeśāgamanam |",
  "SA10n1049:46": "nirgatirnirgamaḥ,",
  "SA10n1049:47": "saṃnikṛṣṭadeśāvasthitānāṃ viprakṛṣṭadeśagamanam |",
  "SA10n1049:48": "etirgatyarthaḥ,",
  "SA10n1049:49": "pratiḥ prāptyarthaḥ |",
  "SA10n1049:50": "upasargavaśena dhātvarthavipariṇāmāt-",
  "SA10n1049:51": "upasargeṇa dhātvartho balādanyatra nīyate |",
  "SA10n1049:52": "gaṅgāsalilamādhuryaṃ sāgareṇa yathāmbhasā ||",
  "SA10n1049:53": "pratītyaśabdo'tra lyabantaḥ prāptāvapekṣāyāṃ vartate |",
  "SA10n1049:54": "samutpūrvaḥ padiḥ prādurbhāvārtha iti samutpādaśabdaḥ prādurbhāve vartate |",
  "SA10n1049:55": "tataśca hetupratyayāpekṣo bhāvānāmutpādaḥ pratītyasamutpādārthaḥ ||",
  "SA10n1049:56": "apare tu bruvate-itirgamanaṃ vināśaḥ |",
  "SA10n1049:57": "itau sādhava ityāḥ |",
  "SA10n1049:58": "pratirvīpsārthaḥ |",
  "SA10n1049:59": "ityevaṃ taddhitāntamityaśabdaṃ vyutpādya prati prati ityānāṃ vināśināṃ samutpāda iti varṇayanti |",
  "SA10n1049:60": "teṣāṃ “pratītyasamutpādaṃ vo bhikṣavo deśayiṣyāmi“ ,",
  "SA10n1049:61": "“ yaḥ pratītyasamutpādaṃ paśyati sa dharma paśyati “ ityevamādau viṣaye vīpsārthasya saṃbhavāt samāsasadbhāvācca syājjyāyasī vyutpattiḥ |",
  "SA10n1049:62": "iha tu “ cakṣuḥ pratītya rūpāṇi ca utpadyate cakṣurvijñānam “ ityevamādau viṣaye sākṣādaṅgīkṛtārtha viśeṣe cakṣuḥ pratītyeti pratītyaśabda ekacakṣurindriyahetukāyāmapyekavijñānotpattāvabhīṣṭāyāṃ kuto vīpsārthatā ?",
  "SA10n1049:63": "prāptyarthastvanaṅgīkṛtārthaviśeṣe'pi pratītyaśabde saṃbhavati- prāpya saṃbhavaḥ,",
  "SA10n1049:64": "pratītya samutpāda iti |",
  "SA10n1049:65": "aṅgīkṛtārthaviśeṣe'pi saṃbhavati- cakṣuḥ pratītya,",
  "SA10n1049:66": "cakṣuḥ prāpya,",
  "SA10n1049:67": "cakṣū rūpaṃ cāpekṣyeti vyākhyānāt |",
  "SA10n1049:68": "taddhitānte cetyaśabde“ cakṣuḥ pratītya rūpāṇi ca utpadyate cakṣurvijñānam“ ityatra pratītyaśabdasyāvyayatvābhāvāt samāsāsadbhāvācca vibhaktiśrutau satyāṃ cakṣuḥ pratītya vijñānaṃ rūpāṇi ca iti nipātaḥ syāt |",
  "SA10n1049:69": "na caitadevam |",
  "SA10n1049:70": "ityavyayasyaiva lyabantasya vyutpattirabhyupeyā |",
  "SA10n1049:71": "yastu -“ vīpsārthatvātpratyupasargasya,",
  "SA10n1049:72": "eteḥ prāptyarthatvāt,",
  "SA10n1049:73": "samutpādaśabdasya ca saṃbhavārtha tvāt,",
  "SA10n1049:74": "tāṃstān pratyayān pratītya samutpādaḥ prāpya saṃbhava ityeke |",
  "SA10n1049:75": "prati prati vināśināmutpādaḥ pratītyasamutpāda ityanye“- iti paravyākhyānamanūdya dūṣaṇamabhidhatte,",
  "SA10n1049:76": "tasya parapakṣānuvādākauśalatvameva tāvatsaṃbhāvyate |",
  "SA10n1049:77": "kiṃ kāraṇam ?",
  "SA10n1049:78": "yo hi prāptyarthaṃ pratītyaśabdaṃ vyācaṣṭe,",
  "SA10n1049:79": "nāsau pratiṃ vīpsārthaṃ vyācaṣṭe,",
  "SA10n1049:80": "nāpyetiṃ prāptyartham,",
  "SA10n1049:81": "kiṃ tarhi pratiṃ prāptyartham ,",
  "SA10n1049:82": "samuditaṃ ca pratītyaśabdaṃ prāptāveva varṇayati ||",
  "SA10n1049:83": "tena idānīṃ prāpya saṃbhavaḥ pratītyasamutpāda ityevaṃ vyutpāditena pratītyasamutpādaśabdena yadi niravaśeṣasaṃbhavipadārthaparāmarśo vivakṣitaḥ,",
  "SA10n1049:84": "tadā tāṃ tāṃ hetupratyayasāmagrīṃ prāpya saṃbhava pratītya samutpāda iti vīpsāsaṃbandhaḥ kriyate |",
  "SA10n1049:85": "atha viśeṣaparāmarśaḥ,",
  "SA10n1049:86": "tadā cakṣuḥ prāpya rūpāṇi ceti na vīpsāyāḥ saṃbandha iti ||",
  "SA10n1049:87": "evaṃ tāvadanuvādākauśalamācāryasya ||",
  "SA10n1049:88": "etadvā ayuktam |",
  "SA10n1049:89": "kiṃ ca |",
  "SA10n1049:90": "ayuktametat “cakṣuḥ pratītya rūpāṇi ca utpadyate cakṣurvijñānam“ iti,",
  "SA10n1049:91": "atrārthadvayāsaṃbhavāt iti yaduktaṃ dūṣaṇam,",
  "SA10n1049:92": "tadapi nopapadyate |",
  "SA10n1049:93": "kiṃ kāraṇam ?",
  "SA10n1049:94": "kathamanenaiva tatprāpteḥ saṃbhava iti yuktyanupādānena pratijñāmātratvāt |",
  "SA10n1049:95": "athāyamabhiprāyaḥ syāt arūpitvādvijñānasya cakṣuṣā prāptirnāsti,",
  "SA10n1049:96": "rūpiṇāmeva tatprāptidarśanāditi,",
  "SA10n1049:97": "etadapi na yuktam,",
  "SA10n1049:98": "' prāptaphalo'yaṃ bhikṣuḥ ' ityatrāpi prāptyabhyupagamāt |",
  "SA10n1049:99": "prāpyaśabdasya ca apekṣyaśabdaparyāyatvāt |",
  "SA10n1049:100": "prāptyarthasyaiva ācāryāryanāgārjunena pratītyaśabdasya",
  "SA10n1049:101": "tattatprāpya yadutpannaṃ notpannaṃ tatsvabhāvataḥ |",
  "SA10n1049:102": "ityabhyupagamāt |",
  "SA10n1049:103": "tato dūṣaṇamapi nopapadyate ityapare ||",
  "SA10n1049:104": "yaccāpi svamataṃ vyavasthāpitam-“kiṃ tarhi,",
  "SA10n1049:105": "asmin sati idaṃ bhavati,",
  "SA10n1049:106": "asyotpādādidamutpadyate,",
  "SA10n1049:107": "iti idaṃpratyayatārthaḥ pratītyasamutpādārtha iti “ ,",
  "SA10n1049:108": "tadapi nopapadyate,",
  "SA10n1049:109": "pratītyasamutpāda śabdayoḥ pratyekamarthaviśeṣānabhidhānāt,",
  "SA10n1049:110": "tadvyutpādasya ca vivakṣitatvāt ||",
  "SA10n1049:111": "athāpi rūḍhiśabdaṃ pratītyasamutpādaśabdamabhyupetya araṇyetilakādivadevamucyate ,",
  "SA10n1049:112": "tadapi nopapannam,",
  "SA10n1049:113": "avayavārthānugatasyaiva pratītyasamutpādasya ācāryeṇa",
  "SA10n1049:114": "tattatprāpya yadutpannaṃ notpannaṃ tatsvabhāvataḥ |",
  "SA10n1049:115": "ityabhyupagamāt | atha",
  "SA10n1049:116": "asminsatīdaṃ bhavati hrasve dīrgha yathā sati |",
  "SA10n1049:117": "iti vyākhyāyamānena nanu tadevābhyupagataṃ bhavati,",
  "SA10n1049:118": "hrasvaṃ pratītya,",
  "SA10n1049:119": "hrasvaṃ prāpya ,",
  "SA10n1049:120": "hrasvamapekṣya dīrghaṃ bhavatīti |",
  "SA10n1049:121": "tataśca yadeva dūṣyate tadevābhyupagamyate iti na yujyate |",
  "SA10n1049:122": "ityalaṃ prasaṅgena ||",
  "SA10n1049:123": "tadevaṃ hetupratyayāpekṣaṃ bhāvānāmutpādaṃ paridīpayatā bhagavatā ahetvekahetuviṣamahetusaṃbhūtatvaṃ svaparobhayakṛtatvaṃ ca bhāvānāṃ niṣiddhaṃ bhavati,",
  "SA10n1049:124": "tanniṣedhācca sāṃvṛtānāṃ padārthānāṃ yathāvasthitaṃ sāṃvṛtaṃ svarūpamudbhāvitaṃ bhavati |",
  "SA10n1049:125": "sa evedānīṃ sāṃvṛtaḥ pratītyasamutpādaḥ svabhāvenānutpannatvād āryajñānāpekṣayā nāsminnirodho vidyate yāvannāsminnirgamo vidyate ityanirodhādibhiraṣṭābhirviśe ṣaṇairviśiṣyate |",
  "SA10n1049:126": "yathā ca nirodhādayo na santi pratītyasamutpādasya tathā sakalaśāstreṇa pratipādayiṣyati ||",
  "SA10n1049:127": "anantaviśeṣaṇasaṃbhave'pi pratītyasamutpādasya aṣṭānāmevopādānameṣāṃ prādhānyena vivādāṅgabhūtatvāt |",
  "SA10n1049:128": "yathāvasthitapratītyasamutpādadarśane sati āryāṇāmabhidheyādilakṣaṇasya prapañcasya sarvathoparamāt,",
  "SA10n1049:129": "prapañcānāmupaśamo'sminniti sa eva pratītyasamutpādaḥ prapañcopaśama ityucyate |",
  "SA10n1049:130": "cittacaittānāṃ ca tasminnapravṛttau jñānajñeyavyavahāranivṛttau jātijarāmaraṇādiniravaśeṣopadravarahitatvāt śivaḥ |",
  "SA10n1049:131": "yathābhihitaviśeṣaṇasya pratītyasamutpādasya deśanākriyayā īpsitatamatvāt karmaṇā nirdeśaḥ ||",
  "SA10n1049:132": "anirodhamanutpādamanucchedamaśāśvatam |",
  "SA10n1049:133": "anekārthamanānārthamanāgamamanirgamam ||1 ||",
  "SA10n1049:134": "yaḥ pratītyasamutpādaṃ prapañcopaśamaṃ śivam |",
  "SA10n1049:135": "deśayāmāsa saṃbuddhastaṃ vande vadatāṃ varam ||2 ||",
  "SA10n1049:136": "yathopavarṇitapratītyasamutpādāvagamācca tathāgatasyaivaikasyāviparītārthavāditvaṃ paśyan sarvapara pravādāṃśca bālapralāpānivāvetya atīva prasādānugata ācāryo bhūyo bhagavantaṃ viśeṣayati-vadatāṃ varamiti ||",
  "SA10n1049:137": "atra ca nirodhasya pūrvaṃ prativedhaḥ utpādanirodhayoḥ paurvāparyāvasthāyāḥ siddhayabhāvaṃ dyotayitum |",
  "SA10n1049:138": "vakṣyati hi -",
  "SA10n1049:139": "pūrvaṃ jātiryadi bhavejjarāmaraṇamuttaram |",
  "SA10n1049:140": "nirjarāmaraṇā jātirbhavejjāyeta cāmṛtaḥ ||",
  "SA10n1049:141": "iti | tasmānnāyaṃ niyamo yat pūrvamutpādena bhavitavyaṃ paścānnirodheneti ||",
  "SA10n1049:142": "idānīmanirodhādiviśiṣṭapratītyasamutpādapratipipādayiṣayā utpādapratiṣedhena nirodhādi pratiṣedhasaukarya manyamāna ācāryaḥ prathamamevotpādaprativedhamārabhate |",
  "SA10n1049:143": "utpādo hi paraiḥ parikalpya mānaḥ svato vā parikalpyeta,",
  "SA10n1049:144": "parataḥ,",
  "SA10n1049:145": "ubhayataḥ,",
  "SA10n1049:146": "ahetuto vā parikalpyeta |",
  "SA10n1049:147": "sarvathā ca nopapadyata iti niścityāha-",
  "SA10n1049:148": "na svato nāpi parato na dvābhyāṃ nāpyahetutaḥ |",
  "SA10n1049:149": "utpannā jātu vidyante bhāvāḥ kkacana kecana ||3 ||",
  "SA10n1049:150": "tatra jātviti kadācidityarthaḥ |",
  "SA10n1049:151": "kkacanaśabda ādhāravacanaḥ kkacicchabdaparyāyaḥ kecanaśabda ādheyavacanaḥ kecicchabdaparyāyaḥ |",
  "SA10n1049:152": "tataścaivaṃ saṃbandhaḥ - naiva svata utpannā jātu vidyante bhāvāḥ,",
  "SA10n1049:153": "kkacana, kecana |",
  "SA10n1049:154": "evaṃ pratijñātrayamapi yojyam ||",
  "SA10n1049:155": "nanu ca- naiva svata utpannā ityavadhāryamāṇe parata utpannā ityaniṣṭaṃ prāpnoti |",
  "SA10n1049:156": "na prāpnoti prasajyapratiṣedhasya vivakṣitatvāt ,",
  "SA10n1049:157": "parato'pyutpādasya pratiṣetsyamānatvāt |",
  "SA10n1049:158": "yayā copapattyā svata utpādo na saṃbhavati, sā-",
  "SA10n1049:159": "tasmāddhi tasya bhavane na guṇo'sti kaści-",
  "SA10n1049:160": "jjātasya janma punareva ca naiva yuktam |",
  "SA10n1049:161": "ityādinā madhyamakāvatārādidvāreṇāvaseyā ||",
  "SA10n1049:162": "ācāryabuddhapālitastvāha- na svata utpadyante bhāvāḥ,",
  "SA10n1049:163": "tadutpādavaiyarthyāt,",
  "SA10n1049:164": "atiprasaṅgadoṣācca |",
  "SA10n1049:165": "na hi svātmanā vidyamānānāṃ padārthānāṃ punarutpāde prayojanamasti |",
  "SA10n1049:166": "atha sannapi jāyeta,",
  "SA10n1049:167": "na kadācinna jāyeta iti ||",
  "SA10n1049:168": "atraike dūṣaṇamāhuḥ- tadayuktam,",
  "SA10n1049:169": "hetudṛṣṭāntānabhidhānātparoktadoṣāparihārācca |",
  "SA10n1049:170": "prasaṅga vākyatvācca prakṛtārthaviparyayeṇa viparītārthasādhyataddharmavyaktau parasmādutpannābhāvājanmasāphalyāt janmaniro(bo ?)",
  "SA10n1049:171": "dhācceti kṛtāntavirodhaḥ syāt ||",
  "SA10n1049:172": "sarvametaddūṣaṇamayujyamānaṃ vayaṃ paśyāmaḥ |",
  "SA10n1049:173": "kathaṃ kṛtvā?",
  "SA10n1049:174": "tatra yattāvaduktaṃ hetudṛṣṭāntānabhidhānāditi,",
  "SA10n1049:175": "tadayuktam |",
  "SA10n1049:176": "kiṃ kāraṇam?",
  "SA10n1049:177": "yasmātparaḥ svata utpattimabhyupagacchan,",
  "SA10n1049:178": "pṛcchayate-svata iti hetutvena tadeva cotpadyate iti?",
  "SA10n1049:179": "na ca vidyamānasya punarutpattau prayojanaṃ paśyāmaḥ,",
  "SA10n1049:180": "anavasthāṃ ca paśyāmaḥ |",
  "SA10n1049:181": "na ca tvayā utpannasya punarutpāda iṣyate'navasthā cāpyaniṣṭeti |",
  "SA10n1049:182": "tasmānnirupapattika eva tvadvādaḥ svābhyupagamavirodhaśceti |",
  "SA10n1049:183": "kimiti codite paronābhyupaiti yato hetudṛṣṭāntopādānasāphalyaṃ syāt?",
  "SA10n1049:184": "atha svābhyupagamavirodhacodanayāpi paro na nivartate,",
  "SA10n1049:185": "tadā nirlajjatayā hetudṛṣṭāntābhyāmapi naiva nivarteta |",
  "SA10n1049:186": "na conmattakena sahāsmākaṃ vivāda iti |",
  "SA10n1049:187": "tasmātsarvathā priyānumānatāmevātmanaḥ ācāryaḥ prakaṭayati asthāne'pyanumānaṃ praveśayan |",
  "SA10n1049:188": "na ca mādhyamikasya sataḥ svatantramanumānaṃ kartuṃ yuktaṃ pakṣāntarābhyupagamābhāvāt |",
  "SA10n1049:189": "tathoktamāryadevena-",
  "SA10n1049:190": "sadasatsadasacceti yasya pakṣo na vidyate |",
  "SA10n1049:191": "upālambhaścireṇāpi tasya vaktuṃ na śakyate ||",
  "SA10n1049:192": "vigrahavyāvartanyāṃ coktam-",
  "SA10n1049:193": "yadi kācana pratijñā syānme tata eva me bhaveddoṣaḥ |",
  "SA10n1049:194": "nāsti ca mama pratijñā tasmānnaivāsti me doṣaḥ ||",
  "SA10n1049:195": "yadi kiṃcidupalameyaṃ pravartayeyaṃ nivartayeyaṃ vā |",
  "SA10n1049:196": "pratyakṣādibhirarthaistadabhāvānme'nupālambhaḥ ||",
  "SA10n1049:197": "iti | yadā caivaṃ svatantrānumānānabhidhāyitvaṃ mādhyamikasya,",
  "SA10n1049:198": "tadā kutaḥ “ nādhyātmikānyāyata nāni svata utpannāni“ iti svatantrā pratijñā yasyāṃ sāṃkhyāḥ pratyavasthāpyante |",
  "SA10n1049:199": "ko'rya pratijñārthaḥ kiṃ kāryātmakatvātsvata uta kāraṇātmakatvāditi |",
  "SA10n1049:200": "kiṃ cātaḥ? kāryātmakāccet siddha sādhanam,",
  "SA10n1049:201": "kāraṇātmakāccet viruddhārthatā,",
  "SA10n1049:202": "kāraṇātmanā vidyamānasyaiva sarvasyotpattimata utpādāditi |",
  "SA10n1049:203": "kuto'smākaṃ vidyamānatvāditi heturyasya siddhasādhanaṃ viruddhārthatā vā syāt,",
  "SA10n1049:204": "yasya siddhasādhanasya yasyāśca viruddhārthatāyāḥ parihārārthaṃ yatnaṃ kariṣyāmaḥ |",
  "SA10n1049:205": "tasmātparoktadoṣāprasaṅgādeva tatparihāraḥ ācāryabuddhapālitena na varṇanīyaḥ ||",
  "SA10n1049:206": "athāpi syāt- mādhyamikānāṃ pakṣahetudṛṣṭāntānāmasiddheḥ svatantrānumānānabhidhāyi tvāt svata utpattipratiṣedhapratijñātārthasādhanaṃ mā bhūdubhayasiddhena vānumānena parapratijñānirākaraṇam |",
  "SA10n1049:207": "parapratijñāyāstu svata evānumānavirodhacodanayā svata eva pakṣahetudṛṣṭāntadoṣarahitaiḥ pakṣādibhirbhavitavyam |",
  "SA10n1049:208": "tataśca tadanabhidhānāt taddoṣāparihārācca sa eva doṣa iti |",
  "SA10n1049:209": "ucyate |",
  "SA10n1049:210": "naitadevam |",
  "SA10n1049:211": "kiṃ kāraṇam?",
  "SA10n1049:212": "yasmād yo hi yamarthaṃ pratijānīte,",
  "SA10n1049:213": "tena svaniścayavadanyeṣāṃ niścayotpādanecchayā yayā upapattyā asāvartho'dhigataḥ saivopapattiḥ parasmai upadeṣṭavyā |",
  "SA10n1049:214": "tasmādeṣa tāvannyāyaḥ -yatpareṇaiva svābhyupagatapratijñātārthasādhanamupādeyam |",
  "SA10n1049:215": "na cāyaṃ (cānena?)",
  "SA10n1049:216": "paraṃ prati |",
  "SA10n1049:217": "hetudṛṣṭāntāsaṃbhavāt pratijñānusāratayaiva kevalaṃ svapratijñātārthasādhanamupādatta iti nirupapattikapakṣābhyupagamāt svātmāna mevāyaṃ kevalaṃ visaṃvādayan na śaknoti pareṣāṃ niścayamādhātumiti |",
  "SA10n1049:218": "idamevāsya spaṣṭataraṃ dūṣaṇaṃ yaduta svapratijñātārthasādhanāsāmarthyamiti kimatrānumānabādhodbhāvanayā prayojanam ?",
  "SA10n1049:219": "athāpyavaśyaṃ svato'numānavirodhadoṣa udbhāvanīyaḥ,",
  "SA10n1049:220": "so'pyudbhāvita evācāryabuddhapālitena |",
  "SA10n1049:221": "kathamiti cet,",
  "SA10n1049:222": "na svata utpadyante bhāvāḥ,",
  "SA10n1049:223": "tadutpādavaiyarthyāditi vacanāt,",
  "SA10n1049:224": "atra hi tadityanena svātmanā vidyamānasya parāmarśaḥ |",
  "SA10n1049:225": "kasmāditi cet,",
  "SA10n1049:226": "tathā hi tasya saṃgraheṇoktavākyasyaitadvivaraṇavākyam,",
  "SA10n1049:227": "na hi svātmanā vidyamānānāṃ punarutpāde prayojanamiti |",
  "SA10n1049:228": "anena ca vākyena sādhyasādhanadharmānugatasya paraprasiddhasya sādharmyadṛṣṭāntasyopādānam |",
  "SA10n1049:229": "tatra svātmanā vidyamānasyetyanena hetuparāmarśaḥ |",
  "SA10n1049:230": "utpāda vayarthyādityanena sādhyadharmaparāmarśaḥ ||",
  "SA10n1049:231": "tatra yathā-anityaḥ śabdaḥ kṛtakatvāt |",
  "SA10n1049:232": "kṛtakatvamanityaṃ dṛṣṭaṃ yathā ghaṭaḥ |",
  "SA10n1049:233": "tathā ca kṛtakaḥ śabdaḥ |",
  "SA10n1049:234": "tasmātkṛtakatvādanitya iti kṛtakatvamatra upanayābhivyakto hetuḥ |",
  "SA10n1049:235": "evamihāpi-na svata utpadyante bhāvāḥ,",
  "SA10n1049:236": "svātmanā vidyamānānāṃ punarutpāda vaiyarthyāt |",
  "SA10n1049:237": "iha hi svātmanā vidyamānaṃ puro'vasthitaṃ ghaṭādikaṃ punarutpādānapekṣaṃ dṛṣṭam,",
  "SA10n1049:238": "tathā ca mṛtpiṇḍādyavasthāyāmapi yadi svātmanā vidyamānaṃ ghaṭādikamiti manyase,",
  "SA10n1049:239": "tadāpi tasya svātmanā vidyamānasya nāstyutpāda iti |",
  "SA10n1049:240": "evaṃ svātmanā vidyamānatvena upanayābhivyaktena punarutpādapratiṣedhāvyabhicāriṇā hetunā svata eva sāṃkhyasyānumānavirodhodbhāvanamanuṣṭhitameveti |",
  "SA10n1049:241": "tatkimucyate tadayuktaṃ hetudṛṣṭāntānabhidhānāditi?",
  "SA10n1049:242": "na ca kevalaṃ hetudṛṣṭāntānabhidhānaṃ na saṃbhavati,",
  "SA10n1049:243": "paroktadoṣāparihāradoṣo na saṃbhavati |",
  "SA10n1049:244": "kathaṃ kṛtvā?",
  "SA10n1049:245": "sāṃkhyā hi naiva abhivyaktarūpasya puro'vasthitasya ghaṭasya punarabhivyaktimicchanti |",
  "SA10n1049:246": "tasyaiva ca iha dṛṣṭāntatvenopādānam,",
  "SA10n1049:247": "siddharūpatvāt |",
  "SA10n1049:248": "anabhivyaktarūpasya ca śaktirūpāpannasya utpattipratiṣedhaviśiṣṭasādhyatvāt kutaḥ siddhasādhanapakṣadoṣāśaṅkā,",
  "SA10n1049:249": "kuto vā hetorviruddhārthatāśaṅketi |",
  "SA10n1049:250": "tasmātsvato'numānavirodhacodanāyāmapi yathopavarṇitadoṣābhāvātparoktadoṣāparihārāsaṃbhava eva |",
  "SA10n1049:251": "ityasaṃbaddhamevaitaddūṣaṇamiti vijñeyam ||",
  "SA10n1049:252": "ghaṭādikamityādiśabdena niravaśeṣotpitsupadārthasaṃgrahasya vivakṣitatvādanaikāntikatāpi paiṭādibhirnaiva saṃbhavati ||",
  "SA10n1049:253": "athavā | ayamanyaḥ prayogamārgaḥ-puruṣavyatiriktāḥ padārthāḥ svata utpattivādinaḥ |",
  "SA10n1049:254": "tata eva na svata utpadyante |",
  "SA10n1049:255": "svātmanā vidyamānatvāt |",
  "SA10n1049:256": "puruṣavat |",
  "SA10n1049:257": "itīdamudāharaṇamudāhāryam ||",
  "SA10n1049:258": "yadyapi ca abhivyaktivādina utpādapratiṣedho na bādhakaḥ,",
  "SA10n1049:259": "tathāpi abhivyaktāvutpādaśabdaṃ nipātya pūrvaṃ paścācca anupalabdhyupalabdhisādharmyeṇa utpādaśabdenābhivyakterevābhidhānādayaṃ pratiṣedho na abādhakaḥ ||",
  "SA10n1049:260": "kathaṃ punarayaṃ yathoktārthābhidhānaṃ vinā vyastavicāro labhyata iti cet, taducyate |",
  "SA10n1049:261": "atha vākyāni kṛtāni,",
  "SA10n1049:262": "tāni mahārthatvādyathoditamarthaṃ saṃgṛhya pravṛttāni |",
  "SA10n1049:263": "tāni ca vyākhyāyamānāni yathoktamarthātmānaṃ prasūyanta iti nātra kiṃcidanupāttaṃ saṃbhāvyate ||",
  "SA10n1049:264": "prasaṅgaviparītena cārthena parasyaiva saṃbandho nāsmākam |",
  "SA10n1049:265": "svapratijñāyā abhāvāt |",
  "SA10n1049:266": "tataśca siddhāntavirodhāsaṃbhavaḥ |",
  "SA10n1049:267": "parasya ca yāvadbahavo doṣāḥ prasaṅgaviparītāpattyā āpadyante,",
  "SA10n1049:268": "tāvadasmābhirabhīṣyata eveti |",
  "SA10n1049:269": "kuto nu khalu aviparītācāryanāgārjunamatānusāriṇaḥ ācāryabuddhapālitasya sāvakāśavacanābhidhāyitvam,",
  "SA10n1049:270": "yato'sya paro'vakāśaṃ labheta?",
  "SA10n1049:271": "niḥsvabhāvabhāvavādinā sasvabhāvabhāvavādinaḥ prasaṅge āpa(pā ?)",
  "SA10n1049:272": "dyamāne kutaḥ prasaṅgaviparītārthaprasaṅgitā ?",
  "SA10n1049:273": "na hi śabdāḥ dāṇḍapāśikā iva vaktāramasvatantrayanti,",
  "SA10n1049:274": "kiṃ tarhi satyāṃ śaktau vakturvivakṣāmanuvidhīyante |",
  "SA10n1049:275": "tataśca parapratijñāpratiṣedhamātraphalatvātprasaṅgāpādanasya nāsti prasaṅgaviparītārthāpattiḥ |",
  "SA10n1049:276": "tathā ca ācāryo bhūyasā prasaṅgāpattimukhenaiva parapakṣaṃ nirākaroti sma | tadyathā-",
  "SA10n1049:277": "nākāśaṃ vidyate kiṃcitpūrvamākāśalakṣaṇāt |",
  "SA10n1049:278": "alakṣaṇaṃ prasajyeta syātpūrvaṃ yadi lakṣaṇāt ||",
  "SA10n1049:279": "rūpakāraṇanirmukte rūpe rūpaṃ prasajyate |",
  "SA10n1049:280": "āhetukaṃ na cāstyarthaḥ kaścidāhetukaḥ kkacit ||",
  "SA10n1049:281": "bhāvastāvanna nirvāṇaṃ jarāmaraṇalakṣaṇam |",
  "SA10n1049:282": "prasajyetāsti bhāvo hi na jarāmaraṇaṃ vinā ||",
  "SA10n1049:283": "ityādinā | atha arthavākyatvādācāryavākyānāṃ mahārthatve sati anekaprayoniṣpattihetutvaṃ parikalpyate,",
  "SA10n1049:284": "ācāryabuddhapālitavyākhyānānyapi kimiti na tathaiva parikalpyante?",
  "SA10n1049:285": "atha syāt- vṛttikārāṇāmeṣa nyāyaḥ,",
  "SA10n1049:286": "yatprayogavākyavistarābhidhānaṃ kartavyamiti,",
  "SA10n1049:287": "etadapi nāsti,",
  "SA10n1049:288": "vigrahavyāvartanyā vṛttiṃ kurvatāpyācāryeṇa prayogavākyānabhidhānāt ||",
  "SA10n1049:289": "api ca | ātmanastarkaśāstrātikauśalamātramāviścikīrṣayā aṅgīkṛtamadhyamakadarśanasyāpi yatsvatantraprayogavākyābhidhānaṃ tadatitarāmanekadoṣasamudāyāspadamasya tārkikasyopalakṣyate |",
  "SA10n1049:290": "kathaṃ kṛtvā ?",
  "SA10n1049:291": "tatra yattāvadevamuktam - atra prayogavākyaṃ bhavati - na paramārthataḥ ādhyātmikānyāyatanāni svata utpannāni,",
  "SA10n1049:292": "vidyamānatvāt,",
  "SA10n1049:293": "caitanyavaditi |",
  "SA10n1049:294": "kimartha punaratra paramārthata iti viśeṣaṇamupādīyate?",
  "SA10n1049:295": "lokasaṃvṛtyābhyupagatasya utpādasya apratiṣidhyamānatvāt,",
  "SA10n1049:296": "pratiṣedhe ca abhyupetabādhāprasaṅgāditi cet,",
  "SA10n1049:297": "naitadyuktam |",
  "SA10n1049:298": "saṃvṛtyāpi svata utpattyanabhyupagamāt |",
  "SA10n1049:299": "yathoktaṃ sūtre -",
  "SA10n1049:300": "“ sa cāyaṃ bījahetuko'ṅkura utpadyamāno na svayaṃkṛto na parakṛto nobhayakṛto nāpya hetusamutpanno niśvarakālāṇuprakṛtisvabhāvasaṃbhūtaḥ“ iti |",
  "SA10n1049:301": "tathā -",
  "SA10n1049:302": "bījasya sato yathāṅkuro na ca yo bīju sa caiva aṅkuro |",
  "SA10n1049:303": "na ca anyu tato na caiva tadevamanucchedaaśāśvatadharmatā ||",
  "SA10n1049:304": "ihāpi vakṣyati -",
  "SA10n1049:305": "pratītya yadyadbhavati na hi tāvattadeva tat |",
  "SA10n1049:306": "na cānyadapi tattasmānnocchinnaṃ nāpi śāśvatam ||",
  "SA10n1049:307": "iti ||",
  "SA10n1049:308": "paramatāpekṣaṃ viśeṣaṇamiti cet,",
  "SA10n1049:309": "tadayuktam |",
  "SA10n1049:310": "saṃvṛtyāpi tadīyavyavasthānabhyupagamāt |",
  "SA10n1049:311": "satyadvayāviparītadarśanaparibhraṣṭā eva hi tīrthikā yāvadubhayathāpi niṣidhyante tāvad guṇa eva saṃbhāvyata iti |",
  "SA10n1049:312": "evaṃ paramatāpekṣamapi viśeṣaṇābhidhānaṃ na yujyate ||",
  "SA10n1049:313": "na cāpi lokaḥ svatautpattiṃ pratipannaḥ,",
  "SA10n1049:314": "yatastadapekṣayāpi viśeṣaṇasāphalyaṃ syāt |",
  "SA10n1049:315": "loko hi svataḥ parata ityevamādikaṃ vicāramanavatārya kāraṇātkāryamutpadyate ityetāvanmātraṃ pratipannaḥ |",
  "SA10n1049:316": "evamācāryo'pi vyavasthāpayāmāsa |",
  "SA10n1049:317": "iti sarvathā viśeṣaṇavaiphalyameva niścīyate ||",
  "SA10n1049:318": "api ca | yadi saṃvṛtyā utpattipratiṣedhanirācikīrṣuṇā viśeṣaṇametadupādīyate,",
  "SA10n1049:319": "tadā svato'siddhādhāre pakṣadoṣaḥ,",
  "SA10n1049:320": "āśrayāsiddhau vā hetudoṣaḥ syāt |",
  "SA10n1049:321": "paramārthataḥ svataścakṣurādyāyatanānāmanabhyupagamāt |",
  "SA10n1049:322": "saṃvṛtyā cakṣurādisadbhāvādadoṣa iti cet,",
  "SA10n1049:323": "paramārthata ityetattarhi kasya viśeṣaṇam?",
  "SA10n1049:324": "sāṃvṛtānāṃ cakṣurādīnāṃ paramārthata utpattipratiṣedhād utpattipratiṣedhaviśeṣaṇe paramārthagrahaṇamiti cet,",
  "SA10n1049:325": "evaṃ tarhi evameva vaktavyaṃ syāt-sāṃvṛtānāṃ cakṣurādīnāṃ paramārthato nāstyutpattiriti |",
  "SA10n1049:326": "na caivamucyate |",
  "SA10n1049:327": "ucyamāne'pi parairvastusatāmeva cakṣurādīnāmabhyupagamāt,",
  "SA10n1049:328": "prajñaptisatāmanabhyupagamāt parato'siddhādhāraḥ pakṣadoṣaḥ syāditi na yuktametat ||",
  "SA10n1049:329": "atha syāt - yathā anityaḥ śabda iti dharmadharmisāmānyameva gṛhyate na viśeṣaḥ,",
  "SA10n1049:330": "viśeṣagrahaṇe hi sati anumānānumeyavyavahārābhāvaḥ syāt |",
  "SA10n1049:331": "tathā hi - yadi cāturmahābhautikaḥ śabdo gṛhyate,",
  "SA10n1049:332": "sa parasyāsiddhaḥ |",
  "SA10n1049:333": "athākāśaguṇo gṛhyate,",
  "SA10n1049:334": "sa bauddhasya svato'siddhaḥ |",
  "SA10n1049:335": "tathā vaiśeṣikasya śabdānityatāṃ pratijānānasya yadi kāryaḥ śabdo gṛhyate,",
  "SA10n1049:336": "sa parato'siddhaḥ |",
  "SA10n1049:337": "atha vyaṅgayaḥ,",
  "SA10n1049:338": "sa svato'siddhaḥ |",
  "SA10n1049:339": "evaṃ yathāsaṃbhavaṃ vināśo'pi yadi sahetukaḥ,",
  "SA10n1049:340": "sa bauddhasya svato'siddhaḥ |",
  "SA10n1049:341": "atha nirhetukaḥ,",
  "SA10n1049:342": "sa parasyāsiddha iti |",
  "SA10n1049:343": "tasmād yathātra dharmadharmisāmānyamātrameva gṛhyate,",
  "SA10n1049:344": "evamihāpi dharmimātramutsṛṣṭaviśeṣaṇaṃ grahīṣyata iti cet,",
  "SA10n1049:345": "naitadevam |",
  "SA10n1049:346": "yasmād yadaivotpādapratiṣedho'tra sādhyadharmo'bhipretaḥ,",
  "SA10n1049:347": "tadaiva dharmiṇastadādhārasya viparyāsamātrāsāditātmabhāvasya pracyutiḥ svayamevānenāṅgīkṛtā |",
  "SA10n1049:348": "bhinnau hi viparyāsāviparyāsau |",
  "SA10n1049:349": "tadyadā viparyāsena asatsattvena gṛhyate,",
  "SA10n1049:350": "taimirikeṇeva keśādi,",
  "SA10n1049:351": "tadā kutaḥ sadbhūtapadārthaleśasyāpyupalabdhiḥ?",
  "SA10n1049:352": "yadā ca aviparyāsādabhūtaṃ nādhyāropitaṃ vitaimirikeṇeva keśādi,",
  "SA10n1049:353": "tadā kuto'sadbhūtapadārthaleśasyāpyupalabdhiḥ,",
  "SA10n1049:354": "yena tadānīṃ saṃvṛtiḥ syāt ?",
  "SA10n1049:355": "ata evoktamācāryapādaiḥ -",
  "SA10n1049:356": "yadi kiṃcidupalameyaṃ pravartayeyaṃ nivartayeyaṃ vā |",
  "SA10n1049:357": "pratyakṣādibhirarthaistadabhāvānme'nupālambhaḥ ||iti ||",
  "SA10n1049:358": "yataścaivaṃ bhinnau viparyāsāviparyāsau,",
  "SA10n1049:359": "ato viduṣāmaviparītāvasthāyāṃ viparītasyāsaṃbhavātkutaḥ sāṃvṛtaṃ cakṣuḥ yasya dharmitvaṃ syāt ?",
  "SA10n1049:360": "iti na vyāvartate'siddhādhāre pakṣadoṣaḥ,",
  "SA10n1049:361": "āśrayāsiddho vā hetudoṣaḥ |",
  "SA10n1049:362": "ityaparihāra evāyam ||",
  "SA10n1049:363": "nidarśanasyāpi nāsti sāmyam |",
  "SA10n1049:364": "tatra hi śabdasāmānyamanityatāsāmānyaṃ ca avivakṣita- viśeṣaṃ dvayorapi saṃvidyate |",
  "SA10n1049:365": "na tvevaṃ cakṣuḥ sāmānyaṃ śūnyatāśūnyatāvādibhyāṃ saṃvṛtyā aṅgīkṛtaṃ nāpi paramārthataḥ |",
  "SA10n1049:366": "iti nāsti nidarśanasya sāmyam ||",
  "SA10n1049:367": "yaścāyamasiddhādhārapakṣadoṣodbhāvane vidhiḥ,",
  "SA10n1049:368": "eṣa eva sattvādityasya hetorasiddhārthatodbhāvane'pi yojyaḥ ||",
  "SA10n1049:369": "itthaṃ caitadevam,",
  "SA10n1049:370": "yatsvayamaṣyanenāyaṃ yathokto'rtho'bhyupagatastārkikeṇa |",
  "SA10n1049:371": "santyevādhyātmikā yatanotpādakā hetvādayaḥ ,",
  "SA10n1049:372": "tathā tathāgatena nirdeśāt |",
  "SA10n1049:373": "yaddhi yathā tathāgatenāsti nirdiṣṭaṃ tattathā,",
  "SA10n1049:374": "tadyathā śāntaṃ nirvāṇamiti ||",
  "SA10n1049:375": "asya paropakṣiptasya sādhanasyedaṃ dūṣaṇamabhihitamanena - ko hi bhavatāmabhipreto'tra hetvarthaḥ?",
  "SA10n1049:376": "saṃvṛtyā tathā tathāgatena nirdeśāt,",
  "SA10n1049:377": "uta paramārthata iti ?",
  "SA10n1049:378": "saṃvṛtyā cet,",
  "SA10n1049:379": "svato hetorasiddhārthatā |",
  "SA10n1049:380": "paramārthataścet,",
  "SA10n1049:381": "na sannāsanna sadasaddharmo nirvartate yadā |",
  "SA10n1049:382": "sadasadubhayātmakakāryapratyayatvanirākaraṇāt, tadā -",
  "SA10n1049:383": "kathaṃ nirvartako heturevaṃ sati hi yujyate ||",
  "SA10n1049:384": "naivāsau nirvartako heturiti vākyārthaḥ |",
  "SA10n1049:385": "tataśca paramārthato nirvartyanirvartakatvāsiddheḥ asiddhārthatā viruddhārthatā vā hetoriti ||",
  "SA10n1049:386": "yataścaivaṃ svayamevāmunā nyāyena hetorasiddhiraṅgīkṛtānena,",
  "SA10n1049:387": "tasmātsarveṣvevānumāneṣu vastu dharmopanyastahetukeṣu svata evaṃ hetvādīnāmasiddhatvāt sarvāṇyeva sādhanāni vyāhanyante |",
  "SA10n1049:388": "tadyathā - na paramārthataḥ parebhyastatpratyayebhyaḥ ādhyātmikāyatanajanma,",
  "SA10n1049:389": "paratvāt,",
  "SA10n1049:390": "tadyathā paṭasya |",
  "SA10n1049:391": "athavā - na pare paramārthena vivakṣitāḥ cakṣurādyādhyātmikāyatananirvartakāḥ pratyayā iti pratīyante,",
  "SA10n1049:392": "paratvāt,",
  "SA10n1049:393": "tadyathā tantvādaya iti |",
  "SA10n1049:394": "paratvādikamatra svata evāsiddham ||",
  "SA10n1049:395": "yathā cānena - utpannā eva ādhyātmikā bhāvāḥ,",
  "SA10n1049:396": "tadviṣayiviśiṣṭavyavahārakaraṇāt -ityasya parābhihitasya hetorasiddhārthatāmudbhāvayiṣuṇā idamuktam,",
  "SA10n1049:397": "atha samāhitasya yoginaḥ prajñācakṣuṣā bhāvayāthātmyaṃ paśyataḥ utpādagatyādayaḥ santi paramārthata iti sādhyate,",
  "SA10n1049:398": "tadā tadviṣayiviśiṣṭavyavahāra karaṇāditi hetorasiddhārthatā,",
  "SA10n1049:399": "gaterapyutpādaniṣedhādeva niṣedhāditi |",
  "SA10n1049:400": "evaṃ svakṛtasādhane'pi paramārthato'gataṃ naiva gamyate,",
  "SA10n1049:401": "adhvatvāt,",
  "SA10n1049:402": "gatādhvavaditi adhvatvahetoḥ svata evāsiddhārthatā yojyā ||",
  "SA10n1049:403": "na paramārthataḥ sabhāgaṃ cakṣū rūpaṃ paśyati,",
  "SA10n1049:404": "cakṣurindriyatvāt,",
  "SA10n1049:405": "tadyathā tatsabhāgam |",
  "SA10n1049:406": "tathā - na cakṣuḥ prekṣate rūpam,",
  "SA10n1049:407": "bhautikatvāt, rūpavat |",
  "SA10n1049:408": "kharasvabhāvā na mahī,",
  "SA10n1049:409": "bhūtatvāt,",
  "SA10n1049:410": "tadyathānirlaḥ,",
  "SA10n1049:411": "ityādiṣu hetvādyasiddhiḥ svata eva yojyā ||",
  "SA10n1049:412": "sattvāditi cāyaṃ hetuḥ parato'naikāntikaḥ |",
  "SA10n1049:413": "kiṃ sattvāt caitanyavannādhyātmikānyāyatanāni svata utpadyantām,",
  "SA10n1049:414": "utāho ghaṭādivat svata utpadyantāmiti ghaṭādīnāṃ sādhyasamatvānnānaikāntikateti cet,",
  "SA10n1049:415": "naitadevam,",
  "SA10n1049:416": "tathānabhidhānāt ||",
  "SA10n1049:417": "nanu ca yathā parakīyeṣvanumāneṣu dūṣaṇamuktam,",
  "SA10n1049:418": "evaṃ svānumāneṣvapi yathoktadūṣaṇaprasaṅge sati sa eva asiddhādhārāsiddhahetvādidoṣaḥ prāpnoti,",
  "SA10n1049:419": "tataśca yaḥ ubhayordoṣaḥ,",
  "SA10n1049:420": "na tenaikaścodyo bhavatīti sarvametaddūṣaṇamayuktaṃ jāyata iti |",
  "SA10n1049:421": "ucyate |",
  "SA10n1049:422": "svatantramanumānaṃ bruvatāmayaṃ doṣo jāyate |",
  "SA10n1049:423": "na vayaṃ svatantramanumānaṃ prayuñjmamahe parapratijñāniṣedhaphalatvādasmadanumānānām |",
  "SA10n1049:424": "tathā hi - paraḥ cakṣuḥ paśyatīti pratipannaḥ |",
  "SA10n1049:425": "sa tatprasiddhenaivānumānena nirākriyate - cakṣuṣaḥ svātmādarśanadharmamicchasi,",
  "SA10n1049:426": "paradarśanadharmāvinābhāvitvaṃ cāṅgīkṛtam,",
  "SA10n1049:427": "tasmād yatra yatra svātmādarśanaṃ tatra tatra paradarśanamapi nāsti,",
  "SA10n1049:428": "tadyathā ghaṭe,",
  "SA10n1049:429": "asti ca cakṣuṣaḥ svātmādarśanam,",
  "SA10n1049:430": "tasmāt paradarśanamapyasya naivāsti |",
  "SA10n1049:431": "tataśca svātmādarśanaviruddhaṃ nīlādiparadarśanaṃ svaprasiddhenaivānumānena virudhyata iti etāvanmātramasmadanūmānairudbhāvyata iti kuto'smatpakṣe yathoktadoṣāvatāraḥ,",
  "SA10n1049:432": "yataḥ samānadoṣatā syāt?",
  "SA10n1049:433": "kiṃ punaḥ - anyataraprasiddhenāpyanumānenāstyanumānabādhā |",
  "SA10n1049:434": "asti , sā ca svaprasiddhenaiva hetunā,",
  "SA10n1049:435": "na paraprasiddhena,",
  "SA10n1049:436": "lokata evaṃ dṛṣṭatvāt |",
  "SA10n1049:437": "kadāciddhi loke arthipratyarthibhyāṃ pramāṇīkṛtasya sākṣiṇo vacanena jayo bhavati parājayo vā,",
  "SA10n1049:438": "kadācit svavacanena |",
  "SA10n1049:439": "paravacanena tu na jayo nāpi parājayaḥ |",
  "SA10n1049:440": "yathā ca loke,",
  "SA10n1049:441": "tathā nyāye'pi |",
  "SA10n1049:442": "laukikasyaiva vyavahārasya nyāyaśāstre prastutatvāt |",
  "SA10n1049:443": "ata eva kaiściduktam - na parataḥ prasiddhibalādanumānabādhā,",
  "SA10n1049:444": "paraprasiddhereva nirācikīrṣitatvāditi |",
  "SA10n1049:445": "yastu manyate - ya eva ubhayaniścitavādī,",
  "SA10n1049:446": "sa pramāṇaṃ dūṣaṇaṃ vā,",
  "SA10n1049:447": "nānyataraprasiddhasaṃdigdhavācī iti,",
  "SA10n1049:448": "tenāpi laukikīṃ vyavasthāmanurudhyamānena anumāne yathokta eva nyāyo'bhyupeyaḥ ||",
  "SA10n1049:449": "tathā hi nobhayaprasiddhena vā āgamena bādhā,",
  "SA10n1049:450": "kiṃ tarhi svaprasiddhenāpi ||",
  "SA10n1049:451": "svārthānumāne tu sarvatra svaprasiddhireva garīyasī,",
  "SA10n1049:452": "nobhayaprasiddhiḥ |",
  "SA10n1049:453": "ata eva tarkalakṣaṇābhidhānaṃ niṣprayojanam,",
  "SA10n1049:454": "yathāsvaprasiddhayā upapattyā buddhaistadanabhijñavineyajanānugrahāt |",
  "SA10n1049:455": "ityalaṃ prasaṅgena |",
  "SA10n1049:456": "prakṛtameva vyākhyāsyāmaḥ ||",
  "SA10n1049:457": "parato'pi notpadyante bhāvāḥ |",
  "SA10n1049:458": "parābhāvādeva etacca -",
  "SA10n1049:459": "na hi svabhāvo bhāvānāṃ pratyayādiṣu vidyate |",
  "SA10n1049:460": "ityatra pratipādayiṣyati |",
  "SA10n1049:461": "tataśca parābhāvādeva nāpi parata utpadyante | api ca -",
  "SA10n1049:462": "anyatpratītya yadi nāma paro'bhaviṣya -",
  "SA10n1049:463": "jjāyeta tarhi bahulaḥ śikhino'ndhakāraḥ |",
  "SA10n1049:464": "sarvasya janma ca bhavetkhalu sarvataśca",
  "SA10n1049:465": "tulyaṃ paratvamakhile'janake'pi yasmāt ||",
  "SA10n1049:466": "ityādinā [madhyamakāvatārāt] parata utpattipratiṣedho'vaseyaḥ ||",
  "SA10n1049:467": "ācāryabuddhapālitastu vyācaṣṭe- na parata utpadyante bhāvāḥ,",
  "SA10n1049:468": "sarvataḥ sarvasaṃbhavaprasaṅgāt ācāryabhāvaviveko dūṣaṇamāha -tadatra prasaṅgavākyatvāt sādhyasādhanaviparyayaṃ kṛtvā,",
  "SA10n1049:469": "svataḥ ubhayataḥ ahetuto vā utpadyante bhāvāḥ,",
  "SA10n1049:470": "kutaścitkasyacidutpatteḥ,",
  "SA10n1049:471": "iti prākpakṣavirodhaḥ |",
  "SA10n1049:472": "anyathā sarvataḥ sarvasaṃbhavaprasaṅgāt ityasya sādhanadūṣaṇānantaḥpātitvādasaṃgatārthametat [iti] |",
  "SA10n1049:473": "etadapyasaṃgatārtham |",
  "SA10n1049:474": "pūrvameva pratipāditatvād dūṣaṇāntaḥpātitvācca parapratijñātārthadūṣaṇeneti yatkiṃcidetaditi na punaryatna āsthīyate ||",
  "SA10n1049:475": "dvābhyāmapi nopajāyante bhāvāḥ,",
  "SA10n1049:476": "ubhayapakṣābhihitadoṣaprasaṅgāt pratyekamutpādāsāmarthyācca |",
  "SA10n1049:477": "vakṣyati hi -",
  "SA10n1049:478": "syādubhābhyāṃ kṛtaṃ duḥkhaṃ syādekaikakṛtaṃ yadi | iti ||",
  "SA10n1049:479": "ahetuto'pi notpadyante -",
  "SA10n1049:480": "hetāvasati kāryaṃ ca kāraṇaṃ ca na vidyate |",
  "SA10n1049:481": "iti vakṣyamāṇadoṣaprasaṅgāt,",
  "SA10n1049:482": "gṛhyeta naiva ca jagadyadi hetuśūnyaṃ",
  "SA10n1049:483": "syādyadvadeva gaganotpalavarṇagandhau ||",
  "SA10n1049:484": "ityādidoṣaprasaṅgācca ||",
  "SA10n1049:485": "ācāryabuddhapālitastvāha - ahetuto notpadyante bhāvāḥ,",
  "SA10n1049:486": "sadā ca sarvataśca sarvasaṃbhavaprasaṅgāt |",
  "SA10n1049:487": "atrācāryabhāvaviveko dūṣaṇamāha - atrāpi prasaṅgavākyatvāt yadi viparītasādhyasādhana vyaktivākyārtha iṣyate,",
  "SA10n1049:488": "tadā etaduktaṃ bhavati - hetuta utpadyante bhāvāḥ,",
  "SA10n1049:489": "kadācit kutaścit kasyacidutpatteḥ,",
  "SA10n1049:490": "ārambhasāphalyācca |",
  "SA10n1049:491": "seyaṃ vyākhyā na yuktā prāguktadoṣāditi |",
  "SA10n1049:492": "tadetadayuktam,",
  "SA10n1049:493": "pūrvoditaparihārādityapare ||",
  "SA10n1049:494": "yaccāpi īśvarādīnāmupasaṃgrahārtham,",
  "SA10n1049:495": "tadāpi na yuktam |",
  "SA10n1049:496": "īśvarādīnāṃ svaparobhayapakṣeṣu yathābhyupagamamantarbhāvāditi ||",
  "SA10n1049:497": "tasmāt prasādhitametannāstyutpāda iti |",
  "SA10n1049:498": "utpādāsaṃbhavācca siddho'nutpādādiviśiṣṭa pratītyasamutpāda iti ||",
  "SA10n1049:499": "atrāha - yadyevamanutpādādiviśiṣṭaḥ pratītyasamutpādo vyavasthito bhavadbhiḥ,",
  "SA10n1049:500": "yattarhi bhagavatoktam - avidyāpratyayāḥ saṃskārā avidyānirodhātsaṃskāranirodha iti, tathā-",
  "SA10n1049:501": "anityāśca te ( bata ?)",
  "SA10n1049:502": "saṃskārā utpādavyayadharmiṇaḥ |",
  "SA10n1049:503": "utpadya hi nirudhyante teṣāṃ vyupaśamaḥ sukhaḥ ||",
  "SA10n1049:504": "tathā - utpādādvā tathāgatānāmanutpādādvā tathāgatānāṃ sthitaivaiṣā dharmāṇāṃ dharmatā,",
  "SA10n1049:505": "eko dharmaḥ sattvasthitaye yaduta catvāra āhārāḥ,",
  "SA10n1049:506": "dvau dharmau lokaṃ pālayato hrīścāpatrāpyaṃ cetyādi,",
  "SA10n1049:507": "tathā - paralokādihāgamanamihalokācca paralokagamanamiti ,",
  "SA10n1049:508": "evaṃ nirodhādiviśiṣṭaḥ pratītyasamutpādo deśito bhagavatā,",
  "SA10n1049:509": "sa kathaṃ na ni ( vi ?)",
  "SA10n1049:510": "rudhyata iti ?",
  "SA10n1049:511": "yata evaṃ nirodhādayaḥ pratītyasamutpādasyopalabhyante,",
  "SA10n1049:512": "ata evedaṃ madhyamakaśāstraṃ praṇītamācāryeṇa neyanītārthasūtrāntavibhāgopadarśanārtham |",
  "SA10n1049:513": "tatra ya ete pratītyasamutpādasyotpādādaya uktāḥ,",
  "SA10n1049:514": "na te vigatāvidyātimirānāsravaviṣayasvabhāvāpekṣayā,",
  "SA10n1049:515": "kiṃ tarhi avidyātimiropahatamatinayanajñānaviṣayāpekṣayā ||",
  "SA10n1049:516": "tattvadarśanāpekṣayā tūktaṃ bhagavatā - etaddhi bhikṣavaḥ paramaṃ satyaṃ yaduta amoṣadharma nirvāṇam,",
  "SA10n1049:517": "sarvasaṃskārāśca mṛṣā moṣadharmāṇaḥ iti |",
  "SA10n1049:518": "tathā - nāstyatra tathatā vā avitathatā vā |",
  "SA10n1049:519": "moṣadharmaka mapyetat,",
  "SA10n1049:520": "pralopadharmakamapyetat,",
  "SA10n1049:521": "mṛṣāpyetat,",
  "SA10n1049:522": "māyeyaṃ bālalāpinī iti | tathā -",
  "SA10n1049:523": "phenapiṇḍopamaṃ rūpaṃ vedanā budbudopamā |",
  "SA10n1049:524": "marīcisadṛśī saṃjñā saṃskārāḥ kadalīnibhāḥ |",
  "SA10n1049:525": "māyopamaṃ ca vijñānamuktamādityabandhunā || iti ||",
  "SA10n1049:526": "evaṃ dharmān vīkṣamāṇo bhikṣurārabdhavīryavān |",
  "SA10n1049:527": "divā vā yadi vā rātrau saṃprajānan pratismṛtaḥ |",
  "SA10n1049:528": "pratividhyetpadaṃ śāntaṃ saṃskāropaśamaṃ śivam ||iti ||",
  "SA10n1049:529": "nirātmakatvācca dharmāṇāmityādi ||",
  "SA10n1049:530": "yasyaivaṃ deśanābhiprāyānabhijñatayā saṃdehaḥ syāt - kā hyatra deśanā tattvārthā,",
  "SA10n1049:531": "kā nu khalu ābhiprāyikīti,",
  "SA10n1049:532": "yaścāpi mandabuddhitayā neyārthāṃ deśanāṃ nītārthāmavagacchati,",
  "SA10n1049:533": "tayorubhayorapi vineyajanayoḥ ācāryo yuktyāgamābhyāṃ saṃśayamithyājñānāpākaraṇārthaṃ śāstramidamārabdhavān ||",
  "SA10n1049:534": "tatra 'na svataḥ' ityādinā yuktirupavarṇitā ||",
  "SA10n1049:535": "tanmṛṣā moṣadharma yadbhagavānityabhāṣata |",
  "SA10n1049:536": "sarve ca moṣadharmāṇaḥ saṃskārāstena te mṛṣā ||",
  "SA10n1049:537": "pūrvā prajñāyate koṭirnetyuvāca mahāmuniḥ |",
  "SA10n1049:538": "saṃsāro'navarāgro hi nāstyādirnāpi paścimam ||",
  "SA10n1049:539": "kātyāyanāvavāde ca asti nāstīti cobhayam |",
  "SA10n1049:540": "pratiṣiddhaṃ bhagavatā bhāvābhāvavibhāvinā ||",
  "SA10n1049:541": "ityādinā āgamo varṇitaḥ ||",
  "SA10n1049:542": "uktaṃ ca āryākṣayamatisūtre -",
  "SA10n1049:543": "katame sūtrāntā neyārthāḥ katame nītārthāḥ ?",
  "SA10n1049:544": "ye sūtrāntā mārgavatārāya nirdiṣṭāḥ,",
  "SA10n1049:545": "ima ucyanteḥ neyārthāḥ |",
  "SA10n1049:546": "ye sūtrāntāḥ phalāvatārāya nirdiṣṭāḥ,",
  "SA10n1049:547": "ima ucyante neyārthāḥ |",
  "SA10n1049:548": "yāvad ye sūtrāntāḥ śūnya-tānimittāpraṇihitānabhisaṃskārājātānutpādābhāvanirātmaniḥ sattvanirjīvaniḥ pudgalāsvāmikavimokṣamukhā nirdiṣṭāḥ ta ucyante nītārthāḥ |",
  "SA10n1049:549": "iyamucyate bhadanta śāradvatīputra nītārthasūtrāntapratiśaraṇatā,",
  "SA10n1049:550": "na neyārthasūtrāntapratiśaraṇatā iti ||",
  "SA10n1049:551": "tathā ca āryasamādhirājasūtre-",
  "SA10n1049:552": "nītārthasūtrāntaviśeṣa jānati",
  "SA10n1049:553": "yathopadiṣṭā sugatena śūnyatā |",
  "SA10n1049:554": "yasmin punaḥ pudgalasattvapūruṣā",
  "SA10n1049:555": "neyārthato jānati sarvadharmān ||",
  "SA10n1049:556": "tasmādutpādādideśanāṃ mṛṣārthāṃ pratipādayituṃ pratītyasamutpādānudarśanamārabdhavānācāryaḥ ||",
  "SA10n1049:557": "nanu ca - utpādādīnāmabhāve sati yadi sarvadharmāṇāṃ mṛṣātvapratipādanārthamidamārabdhavānācāryaḥ nanvevaṃ sati yanmṛṣā na tadastīti na santyakuśalāni karmāṇi,",
  "SA10n1049:558": "tadabhāvānna santi durgatayaḥ,",
  "SA10n1049:559": "na santi kuśalāni karmāṇi,",
  "SA10n1049:560": "tadabhāvānna santi sugatayaḥ,",
  "SA10n1049:561": "sugatidurgatyasaṃbhavācca nāsti saṃsāraḥ,",
  "SA10n1049:562": "iti sarvā rambhavaiyarthyameva sthāt |",
  "SA10n1049:563": "ucyate |",
  "SA10n1049:564": "saṃvṛtisatyavyapekṣayā lokasya idaṃsatyābhiniveśasya pratipakṣabhāvena mṛṣārthatā bhāvānāṃ pratipādyate'smābhiḥ |",
  "SA10n1049:565": "naiva tvāryāḥ kṛtakāryāḥ kiṃcidupalabhante yanmṛṣā amṛṣā vā syāditi |",
  "SA10n1049:566": "api ca |",
  "SA10n1049:567": "yena hi sarvadharmāṇāṃ mṛṣātvaṃ parijñātaṃ kiṃ tasya karmāṇi santi,",
  "SA10n1049:568": "saṃsāro vā asti?",
  "SA10n1049:569": "na cāpyasau kasyaciddharmassya astitvaṃ nāstitvaṃ vopalabhate |",
  "SA10n1049:570": "yathoktaṃ bhagavatā āryaratnakūṭasūtre-",
  "SA10n1049:571": "cittaṃ hi kāśyapa parigaveṣyamāṇaṃ na labhyate |",
  "SA10n1049:572": "yanna labhyate tannopalabhyate |",
  "SA10n1049:573": "yannopalabhyate tannaiva atītaṃ na anāgataṃ na pratyutpannam |",
  "SA10n1049:574": "yannaivātītaṃ nānāgataṃ na pratyutpannam,",
  "SA10n1049:575": "tasya nāsti svabhāvaḥ |",
  "SA10n1049:576": "yasya nāsti svabhāvaḥ,",
  "SA10n1049:577": "tasya nāstyutpādaḥ |",
  "SA10n1049:578": "yasya nāstyutpādaḥ,",
  "SA10n1049:579": "tasya nāsti nirodhaḥ ||",
  "SA10n1049:580": "iti vistaraḥ ||",
  "SA10n1049:581": "yastu viparyāsānugamānmṛṣātvaṃ nāvagacchati,",
  "SA10n1049:582": "pratītya bhāvānā svabhāvamabhiniviśate,",
  "SA10n1049:583": "sa dharme dhvidaṃsatyābhiniveśādabhiniviṣṭaḥ san karmāṇyapi karoti,",
  "SA10n1049:584": "saṃsāre'pi saṃsarati,",
  "SA10n1049:585": "viparyāsāvasthitatvānna bhavyo nirvāṇamadhigantum ||",
  "SA10n1049:586": "kiṃ punaḥ - mṛṣāsvabhāvā api padārthāḥ saṃkleśavyavadānanibandhanaṃ bhavanti |",
  "SA10n1049:587": "tadyathā māyāyuvatistatsvabhāvānabhijñānām,",
  "SA10n1049:588": "tathāgatanirmitaśca upacitakuśalamūlānām |",
  "SA10n1049:589": "uktaṃ hi dṛḍhādhyāśayaparipṛcchāsūtre -",
  "SA10n1049:590": "tadyathā kulaputra māyākāranāṭake pratyupasthite māyākāranirmitāṃ striyaṃ dṛṣṭvā kaścidrāgaparītacittāḥ parṣacchāradyabhayena utthāyāsanādapakrāmet,",
  "SA10n1049:591": "so'pakramya tāmeva striyamaśubhato manasikuryāt,",
  "SA10n1049:592": "anityato duḥkhataḥ śūnyato'nātmato manasikuryāt |",
  "SA10n1049:593": "iti vistaraḥ ||",
  "SA10n1049:594": "vinaye ca -",
  "SA10n1049:595": "yantrakārakāritā yantrayuvatiḥ sadbhūtayuvatiśūnyā sadbhūtayuvatirūpeṇa pratibhāsate,",
  "SA10n1049:596": "tasya ca citrakārasya kāmarāgāspadībhūtā |",
  "SA10n1049:597": "tathā mṛṣāsvabhāvā api bhāvā bālānāṃ saṃkleśavyavadānanibandhanaṃ bhavanti ||",
  "SA10n1049:598": "tathā āryaratnakūṭasūtre -",
  "SA10n1049:599": "atha khalu tāni pañcamātrāṇi bhikṣuśatāni bhagavato dharmadeśanāmanavatarantyanavagāhamānānyanadhimucyamānāni utthāyāsanebhyaḥ prakrāntāni |",
  "SA10n1049:600": "atha bhagavān [tasyāṃ velāyāṃ] yena mārgeṇaite bhikṣavo gacchanti sma,",
  "SA10n1049:601": "tasmin mārge dvau bhikṣū nirmimīte sma ||",
  "SA10n1049:602": "atha tāni pañca bhikṣuśatāni yena [mārgeṇa] tau dvau bhikṣū [nirmitakau] tenopasaṃkrāmanti sma |",
  "SA10n1049:603": "upasaṃkramya tāvavocan - kutrāyuṣmantau gamiṣyathaḥ?",
  "SA10n1049:604": "nirmitakāvavocatām - gamiṣyāva āvāmaraṇyāyataneṣu,",
  "SA10n1049:605": "tatra dhyānasukhasparśavihārairvihariṣyāvaḥ |",
  "SA10n1049:606": "yaṃ hi bhagavān dharmaṃ deśayati,",
  "SA10n1049:607": "tamāvāṃ nāvatarāvo nāvagāhāvahe nādhimucyāmahe uttrasyāvaḥ saṃtrāsamāpadyāvahe |",
  "SA10n1049:608": "atha tāni pañca bhikṣuśatānyetadavocan - vayamapyāyuṣmanto bhagavato dharmadeśanāṃ nāvatarāmo nāvagāhāmahe nādhimucyāmahe uttrasyāmaḥ saṃtrasyāmaḥ saṃtrāsamāpadyāmahe |",
  "SA10n1049:609": "tena vayamaraṇyāyataneṣu dhyānasukhasparśavihārairvihariṣyāmaḥ |",
  "SA10n1049:610": "nirmitakāvavocatām - tena hi āyuṣmantaḥ saṃgāsyāmo na vivadiṣyāmaḥ |",
  "SA10n1049:611": "avivādaparamā hi śramaṇasya dharmāḥ |",
  "SA10n1049:612": "kasyāyuṣmantaḥ prahāṇāya pratipannāḥ?",
  "SA10n1049:613": "tānyavocan - rāgadveṣamohānāṃ prahāṇāya vayaṃ pratipannāḥ |",
  "SA10n1049:614": "nirmitakāvavocatām - kiṃ punarāyuṣmatāṃ saṃvidyante rāgadveṣamohā yān kṣapayiṣyatha ?",
  "SA10n1049:615": "tānyavocan - na te'dhyātmaṃ na bahirdhā nobhayamantareṇopalabhyante,",
  "SA10n1049:616": "nāpi te'parikalpitā utpadyante |",
  "SA10n1049:617": "nirmitakāvavocatām - tena hi āyuṣmanto mā kalpayata,",
  "SA10n1049:618": "[ mā vikalpayata ] |",
  "SA10n1049:619": "yadā cāyuṣmanto na kalpayiṣyatha na vikalpayiṣyatha,",
  "SA10n1049:620": "tadā na raṃkṣyatha na viraṃkṣyatha |",
  "SA10n1049:621": "yaśca na rakto na viraktaḥ,",
  "SA10n1049:622": "sa śānta ityucyate |",
  "SA10n1049:623": "śīlamāyuṣmanto na saṃsarati na parinirvāti |",
  "SA10n1049:624": "samādhiḥ prajñā vimuktirvimuktijñānadarśana māyuṣmanto na saṃsarati na parinirvāti |",
  "SA10n1049:625": "ebhiścāyuṣmanto dharmairnirvāṇaṃ sūcyate |",
  "SA10n1049:626": "ete ca dharmāḥ śūnyāḥ prakṛtiviviktāḥ |",
  "SA10n1049:627": "prajahītaitāmāyuṣmantaḥ saṃjñāṃ yaduta parinirvāṇamiti |",
  "SA10n1049:628": "mā ca saṃjñāyāṃ saṃjñā kārṣṭa,",
  "SA10n1049:629": "mā ca saṃjñāyāṃ saṃjñāṃ parijñāsiṣṭa |",
  "SA10n1049:630": "yo hi saṃjñāyāṃ saṃjñāṃ parijānāti,",
  "SA10n1049:631": "saṃjñā bandhanamevāsya tadbhavati |",
  "SA10n1049:632": "saṃjñāvedayitanirodhasamāpattimāyuṣmantaḥ samāpadyadhvam |",
  "SA10n1049:633": "saṃjñāvedayitanirodhasamāpattisamāpannasya bhikṣornāstyuttarīkaraṇīyamiti vadāvaḥ ||",
  "SA10n1049:634": "atha teṣāṃ pañcānāṃ bhikṣuśatānāmanupādāyāśravebhyaścittāni vimuktānyabhūvan |",
  "SA10n1049:635": "tāni vimuktacittāni yena bhagavāṃstenopasaṃkrāntāni |",
  "SA10n1049:636": "upasaṃkramya bhagavataḥ pādau śirasābhivandyaikānte nyasīdan |",
  "SA10n1049:637": "athāyuṣmān subhūtistān |",
  "SA10n1049:638": "bhikṣūnetadavocat - kutrāyuṣmanto gatāḥ kuto vāgatāḥ te'vocan - na kkacidgamanāya na kutaścidāgamanāya bhadanta subhūte bhagavatā dharmo deśitaḥ āha - ko nāmāyuṣmatāṃ śāstā ?",
  "SA10n1049:639": "āhuḥ - yo notpanno na parinirvāsyati |",
  "SA10n1049:640": "āha - kathaṃ yuṣmābhi rdharmaḥ śrutaḥ ?",
  "SA10n1049:641": "āhuḥ - na bandhanāya na mokṣāya |",
  "SA10n1049:642": "āha - kena yūyaṃ vinītāḥ ?",
  "SA10n1049:643": "āhuḥ - yasya na kāyo na cittam |",
  "SA10n1049:644": "āha - kathaṃ yūyaṃ prayuktāḥ?",
  "SA10n1049:645": "āhuḥ - nāvidyāprahāṇāya na vidyotpādanāya |",
  "SA10n1049:646": "āha -kasya yūyaṃ śrāvakāḥ?",
  "SA10n1049:647": "āhuḥ - yena na prāptaṃ nābhisaṃbuddham |",
  "SA10n1049:648": "āha - ke yuṣmākaṃ sabrahmacāriṇaḥ?",
  "SA10n1049:649": "āhuḥ - ye traidhātuke nopavicaranti |",
  "SA10n1049:650": "āha - kiyaccireṇāyuṣmantaḥ parinirvāsyanti āhuḥ - yadā tathāgatanirmitāḥ parinirvāsyanti |",
  "SA10n1049:651": "āha -kṛtaṃ yuṣmābhiḥ karaṇīyam ?",
  "SA10n1049:652": "āhuḥ - ahaṃ kāramamakāraparijñānataḥ |",
  "SA10n1049:653": "āha - kṣīṇā yuṣmākaṃ kleśāḥ?",
  "SA10n1049:654": "āhuḥ - atyantakṣayātsarvadharmāṇām |",
  "SA10n1049:655": "āha - dharṣito yuṣmābhirmāraḥ ?",
  "SA10n1049:656": "āhuḥ - skandhamārānupalambhāt |",
  "SA10n1049:657": "āha - dharṣito yuṣmābhirmāraḥ ?",
  "SA10n1049:658": "āhuḥ - skandhamārānupalambhāt |",
  "SA10n1049:659": "āha - paricarito yuṣmābhiḥ śāstā ?",
  "SA10n1049:660": "āhuḥ - na kāyena na vācā na manasā |",
  "SA10n1049:661": "āha - viśodhitā yuṣmābhirdakṣiṇīyabhūmiḥ?",
  "SA10n1049:662": "āhuḥ - agrāhato'pratigrāhataḥ |",
  "SA10n1049:663": "āha - uttīrṇo yuṣmābhiḥ saṃsāraḥ?",
  "SA10n1049:664": "āhuḥ - anucchedato'śāśvatataḥ |",
  "SA10n1049:665": "āha - pratipannā yuṣmābhi rdakṣiṇīyabhūmiḥ?",
  "SA10n1049:666": "āhuḥ - sarvagrāhavinirmuktitaḥ |",
  "SA10n1049:667": "āha - kiṃgāmina āyuṣmantaḥ ?",
  "SA10n1049:668": "āhuḥ - yaṃgāminastathāgatanirmitāḥ |",
  "SA10n1049:669": "iti hyāyuṣmataḥ subhūteḥ paripṛcchatasteṣāṃ bhikṣūṇāṃ prativisarjayatāṃ tasyāṃ parṣadi aṣṭānāṃ bhikṣuśatānāmanupādāyāśravebhyaścittāni vimuktāni,",
  "SA10n1049:670": "dvātriṃśataśca prāṇisahasrāṇāṃ virajo vigatamalaṃ dharmacakṣurviśuddham | iti ||",
  "SA10n1049:671": "ityevaṃ mṛṣāsvabhāvābhyāṃ tathāgatanirmitābhyāṃ bhikṣubhyāṃ pañcānāṃ bhikṣuśatānāṃ vyavadānanibandhanaṃ kṛtamiti ||",
  "SA10n1049:672": "uktaṃ ca āryavajramaṇḍāyāṃ dhāraṇyām -",
  "SA10n1049:673": "tadyathā mañjuśrīḥ kāṇḍaṃ ca pratītya mathanīṃ ca pratītya puruṣasya hastavyāyāmaṃ ca pratītya dhūmaḥ prādurbhavatīti agnirabhinirvartate |",
  "SA10n1049:674": "sa cāgnisaṃtāpo na kāṇḍasaṃniśrito na mathanīsaṃniśrito na puruṣahastavyāyāmasaṃniśritaḥ |",
  "SA10n1049:675": "evameva mañjuśrīḥ asadviparyāsamohitasya puruṣapudgalasya utpadyate rāgaparidāho dveṣaparidāho mohaparidāhaḥ |",
  "SA10n1049:676": "sa ca paridāho nādhyātmaṃ na bahirdhā nobhayamantareṇa sthitaḥ ||",
  "SA10n1049:677": "api tu mañjuśrīḥ yaducyate moha iti,",
  "SA10n1049:678": "tatkena kāraṇenocyate moha iti?",
  "SA10n1049:679": "atyantamukto hi mañjuśrīḥ sarvadharmairmohastenocyate moha iti |",
  "SA10n1049:680": "tathā narakamukhā mañjuśrīḥ sarvadharmā idaṃ dhāraṇīpadam |",
  "SA10n1049:681": "āha - kathaṃ bhagavannidaṃ dhāraṇīpadam ?",
  "SA10n1049:682": "āha - narakā mañjuśrīḥ bālapṛgthajanairasadviparyāsaviṭhapitāḥ svavikalpasaṃbhūtāḥ |",
  "SA10n1049:683": "āha -kutra bhagavannarakāḥ samavasaranti?",
  "SA10n1049:684": "bhagavānāha - ākāśasamavasaraṇā mañjuśrīḥ narakāḥ |",
  "SA10n1049:685": "tatkiṃ manyase mañjuśrīḥ svavikalpasaṃbhūtā narakā uta svabhāvasaṃbhūtāḥ ?",
  "SA10n1049:686": "āha - svavikalpenaiva bhagavan sarvabālapṛthagjanāṃ narakatiryagyoniyamalokaṃ saṃjānanti |",
  "SA10n1049:687": "te ca asatsamāropeṇa duḥkhāṃ vedanāṃ vedayanti duḥkhamanubhavanti triṣvapyapāyeṣu ||",
  "SA10n1049:688": "yathā cāhaṃ bhagavan narakān paśyāmi tathā nārakaṃ duḥkham |",
  "SA10n1049:689": "tadyathā bhagavan kaścideva puruṣaḥ suptaḥ svapnāntaragato narakagatamātmānaṃ saṃjānīte |",
  "SA10n1049:690": "sa tatra kkathitāyāṃ saṃprajvalitāyāmanekapauruṣāyāṃ lohakumbhyāṃ prakṣiptamātmānaṃ saṃjānīyāt |",
  "SA10n1049:691": "sa tatra kharāṃ kaṭukāṃ tīvrāṃ duḥkhāṃ vedanāṃ vedayet |",
  "SA10n1049:692": "sa tatra mānasaṃ paridāhaṃ saṃjānīyāt uttraset saṃtrāsamāpadyeta |",
  "SA10n1049:693": "sa tatra pratibuddhaḥ samānaḥ - aho duḥkham,",
  "SA10n1049:694": "aho duḥkham,",
  "SA10n1049:695": "iti krandet śocet paridevet |",
  "SA10n1049:696": "atha tasya mitrajñāti sālohitāḥ paripṛccheyuḥ - kena tatte duḥkhamiti |",
  "SA10n1049:697": "sa tān mitrajñātisālohitānevaṃ vadet - nairayikaṃ duḥkhamanubhūtam |",
  "SA10n1049:698": "sa tānākrośet paribhāṣet - ahaṃ ca nāma nairayikaṃ duḥkhamanubhavāmi |",
  "SA10n1049:699": "yūyaṃ ca me uttari paripṛcchatha kenaitattava duḥkhamiti |",
  "SA10n1049:700": "atha te mitrajñātisālohitāstaṃ puruṣamevaṃ vadeyuḥ - mā bhairmoḥ puruṣa |",
  "SA10n1049:701": "supto hi tvam |",
  "SA10n1049:702": "na tvamito gṛhāt kkacinnirgataḥ |",
  "SA10n1049:703": "tasya punarapi smṛti rutpadyate - supto'hamabhūvam |",
  "SA10n1049:704": "vitathametanmayā parikalpitamiti |",
  "SA10n1049:705": "sa punarapi saumanasyaṃ pratilabhate ||",
  "SA10n1049:706": "tadyathā bhagavan sa puruṣo'satsamāropeṇa suptaḥ svapnāntaragato narakagatamātmānaṃ saṃjānīyāt,",
  "SA10n1049:707": "evameva bhagavan sarvabālapṛthagjanā asadbhāgaparyavanaddhāḥ strīnimittaṃ kalpayanti |",
  "SA10n1049:708": "te strīnimittaṃ kalpayitvā tābhiḥ sārdhaṃ ramamāṇamātmānaṃ saṃjānanti |",
  "SA10n1049:709": "tasya bālapṛthajanasyaivaṃ bhavati - ahaṃ puruṣaḥ ,",
  "SA10n1049:710": "iyaṃ strī,",
  "SA10n1049:711": "mamaiṣā strī |",
  "SA10n1049:712": "tasya tena cchandarāgaparyavasthitena cittena bhogaparyeṣṭiṃ cittaṃ krāmayanti |",
  "SA10n1049:713": "sa tatonidānaṃ kalahavigrahavivādaṃ saṃjanayati |",
  "SA10n1049:714": "tasya praduṣṭendriyasya vairaṃ saṃjāyate |",
  "SA10n1049:715": "sa tena saṃjñāviparyāsena kālagataḥ samāno bahūni kalpasahasrāṇi narakeṣu duḥkhāṃ vedanāṃ vedayamānamātmānaṃ saṃjānāti ||",
  "SA10n1049:716": "tadyathā bhagavan tasya puruṣasya mitrajñātisālohitā evaṃ vadanti - mā bhaiḥ,",
  "SA10n1049:717": "mā bhaiḥ, bho puruṣa |",
  "SA10n1049:718": "supto hi tvam |",
  "SA10n1049:719": "na tvamito gṛhyat kutaścinnirgataḥ iti |",
  "SA10n1049:720": "evameva buddhā bhagavantaścaturviparyāsaviparyastānāṃ sattvānāmevaṃ dharmaṃ deśayanti- nātra strī na puruṣo na sattvo na jīvo na puruṣo na pudgalaḥ |",
  "SA10n1049:721": "vitathā ime sarvadharmāḥ |",
  "SA10n1049:722": "asanta ime sarvadharmāḥ |",
  "SA10n1049:723": "viṭhapitā ime sarvadharmāḥ |",
  "SA10n1049:724": "māyopamā ime sarvadharmāḥ |",
  "SA10n1049:725": "svapnopamā ime sarvadharmāḥ |",
  "SA10n1049:726": "nirmitopamā ime sarvadharmāḥ |",
  "SA10n1049:727": "udakacandropamā ime sarvadharmāḥ |",
  "SA10n1049:728": "iti vistaraḥ |",
  "SA10n1049:729": "te imāṃ tathāgatasya dharmadeśanāṃ śrutvā vigatarāgān sarvadharmān paśyanti |",
  "SA10n1049:730": "vigatamohān sarvadharmān paśyanti asvabhāvānanāvaraṇān |",
  "SA10n1049:731": "te ākāśasthitena cetasā kālaṃ kurvanti |",
  "SA10n1049:732": "te kālagatāḥ samānā nirupadhiśeṣe nirvāṇadhātau parinirvānti |",
  "SA10n1049:733": "evamahaṃ bhagavan narakān paśyāmi | iti ||",
  "SA10n1049:734": "uktaṃ ca āryopāliparipṛcchāyām-",
  "SA10n1049:735": "bhaya darśita nairayikaṃ me",
  "SA10n1049:736": "sattvasahasra savejita naike |",
  "SA10n1049:737": "na ca vidyati kaściha sattva",
  "SA10n1049:738": "yo cyutu gacchati ghoramapāyam ||",
  "SA10n1049:739": "na ca kāraku kāraṇa santi",
  "SA10n1049:740": "yehi kṛtā asitomaraśastrāḥ |",
  "SA10n1049:741": "kalpavaśena tu paśyati tatra",
  "SA10n1049:742": "kāyi patanti apāyita śastrāḥ ||",
  "SA10n1049:743": "citramanorama sajjitapuṣpāḥ",
  "SA10n1049:744": "svarṇavimāna jalanti manojñāḥ |",
  "SA10n1049:745": "teṣvapi kāraku nāstiha kaści",
  "SA10n1049:746": "te'pi ca sthāpita kalpavaśena ||",
  "SA10n1049:747": "kalpavaśena vikalpitu lokaḥ",
  "SA10n1049:748": "saṃjñagaheṇa vikalpitu bālaḥ |",
  "SA10n1049:749": "so ca gaho agaho asabhūto",
  "SA10n1049:750": "māyamarīcisamā hi vikalpāḥ ||",
  "SA10n1049:751": "tadevamete'svabhāvā bhāvāḥ svaviparyāsaviṭhapitā bālānāṃ saṃkleśahetavo bhavanti saṃsāre iti sthitam ||",
  "SA10n1049:752": "yathā ca mṛṣāsvabhāvānāṃ padārthānāṃ saṃkleśavyavadānahetutvaṃ tathā madhyamakāvatārādvistareṇā vaseyam ||",
  "SA10n1049:753": "atrāha - yadi svataḥ parataḥ ubhayato'hetutaśca nāsti bhāvānāmutpādaḥ ,",
  "SA10n1049:754": "tatra kathamavidyā pratyayāḥ saṃskārā ityuktaṃ bhagavatā? ucyate |",
  "SA10n1049:755": "saṃvṛtireva na tattvam ||",
  "SA10n1049:756": "kiṃ saṃvṛtervyavasthānaṃ vaktavyam ?",
  "SA10n1049:757": "idaṃpratyayatāmātreṇa saṃvṛteḥ siddhirabhyupagamyate |",
  "SA10n1049:758": "na tu pakṣacatuṣṭayābhyupagamena sasvabhāvavādaprasaṅgāt,",
  "SA10n1049:759": "tasya cāyuktatvāt |",
  "SA10n1049:760": "idaṃpratyayatāmātrābhyupagame hi sati hetuphalayoranyonyāpekṣatvānnāsti svābhāvikī siddhiriti nāsti sasvabhāvavādaḥ |",
  "SA10n1049:761": "ata evoktam -",
  "SA10n1049:762": "svayaṃ kṛtaṃ parakṛtaṃ dvābhyāṃ kṛtamahetukam |",
  "SA10n1049:763": "tārkikairiṣyate duḥkhaṃ tvayā tūktaṃ pratītyajam ||",
  "SA10n1049:764": "ihāpi vakṣyati -",
  "SA10n1049:765": "pratītya kārakaḥ karma taṃ pratītya ca kārakam |",
  "SA10n1049:766": "karma pravartate nānyatpaśyāmaḥ siddhikāraṇam ||iti ||",
  "SA10n1049:767": "bhagavatāpyetāvanmātramevoktam -",
  "SA10n1049:768": "tatrāyaṃ dharmasaṃketo yadutāsmin satīdaṃ bhavati ,",
  "SA10n1049:769": "asyotpādādidamutpadyate ,",
  "SA10n1049:770": "yaduta avidyā pratyayāḥ saṃskārāḥ,",
  "SA10n1049:771": "saṃskārapratyayaṃ vijñānamityādi ||",
  "SA10n1049:772": "atra kecitparicodayanti - anutpannā bhāvā iti kimayaṃ pramāṇajo niścaya utāpramāṇajaḥ?",
  "SA10n1049:773": "tatra yadi pramāṇaja iṣyate,",
  "SA10n1049:774": "tadedaṃ vaktavyam - kati pramāṇāni kiṃlakṣaṇāni kiṃviṣayāṇi,",
  "SA10n1049:775": "kiṃ svata utpannāni kiṃ parata ubhayato'hetuto veti |",
  "SA10n1049:776": "athāpramāṇajaḥ,",
  "SA10n1049:777": "sa na yuktaḥ,",
  "SA10n1049:778": "pramāṇādhīnatvātprameyādhigamasya |",
  "SA10n1049:779": "anadhigato hyartho na vinā pramāṇairadhigantuṃ śakyata iti pramāṇābhāvādarthādhigamābhāve sati kuto'yaṃ samyagniścaya iti na yuktametadaniṣpannā bhāvā iti |",
  "SA10n1049:780": "yato vāyaṃ niścayo bhavato'nutpannā bhāvā iti bhaviṣyati,",
  "SA10n1049:781": "tata eva mamāpi sarvabhāvāḥ santīti |",
  "SA10n1049:782": "yathā cāyaṃ te niścayaḥ -anutpannāḥ sarvadharmā iti ,",
  "SA10n1049:783": "tathaiva mamāpi sarvabhāvotpattirbhaviṣyati |",
  "SA10n1049:784": "atha te nāsti niścayo'nutpannāḥ sarvabhāvā iti,",
  "SA10n1049:785": "tadā svayamaniścitasya parapratyāyanāsaṃbhavācchāstrārambhavaiyarthyameveti santyapratiṣiddhāḥ sarvabhāvā iti ||",
  "SA10n1049:786": "ucyate | yadi kaścinniścayo nāmāsmākaṃ syāt,",
  "SA10n1049:787": "sa pramāṇajo vā syādapramāṇajo vā |",
  "SA10n1049:788": "na tvasti |",
  "SA10n1049:789": "kiṃ kāraṇam ?",
  "SA10n1049:790": "ihāniścayasaṃbhave sati syāttatpratipakṣastadapekṣo niścayaḥ |",
  "SA10n1049:791": "yadā tvaniścaya eva tāvadasmākaṃ nāsti,",
  "SA10n1049:792": "tadā kutastadviruddhāviruddho niścayaḥ syāt saṃbandhyantaranirapekṣatvāt,",
  "SA10n1049:793": "kharaviṣāṇasya hrasvadīrghatāvat |",
  "SA10n1049:794": "yadā caivaṃ niścayasyābhāvaḥ,",
  "SA10n1049:795": "tadā kasya prasiddhayarthaṃ pramāṇāni parikalpayiṣyāmaḥ?",
  "SA10n1049:796": "kuto vaiṣāṃ saṃkhyā lakṣaṇaṃ viṣayo vā bhaviṣyati - svataḥ parata ubhayato'hetuto vā samutpattiriti sarvametanna vaktavyamasmābhiḥ ||",
  "SA10n1049:797": "yadyevaṃ niścayo nāsti sarvataḥ,",
  "SA10n1049:798": "kathaṃ punaridaṃ niścitarūpaṃ vākyamupalabhyate bhavatām - na svato nāpi parato na dvābhyāṃ nāpyahetuto bhāvā bhavantīti? ucyate |",
  "SA10n1049:799": "niścitamidaṃ vākyaṃ lokasya svaprasiddhayaivopapattyā, nāryāṇām |",
  "SA10n1049:800": "kiṃ khalu āryāṇāmupapattirnāsti?",
  "SA10n1049:801": "kenaitaduktamasti vā nāsti veti |",
  "SA10n1049:802": "paramārtho hyāryāṇāṃ tūṣṇīṃbhāvaḥ |",
  "SA10n1049:803": "tataḥ kutastatra prapañcasaṃbhavo yadupapattiranupapattirvā syāt ?",
  "SA10n1049:804": "yadi hyāryā upapattiṃ na varṇayanti,",
  "SA10n1049:805": "kena khalvidānīṃ paramārthaṃ lokaṃ bodhayiṣyanti?",
  "SA10n1049:806": "na khalvāryā lokasaṃvyavahāreṇopapattiṃ varṇayanti,",
  "SA10n1049:807": "kiṃ tu lokata eva yā prasiddhopapattiḥ,",
  "SA10n1049:808": "tāṃ parāvabodhārthamabhyupetya tayaiva lokaṃ bodhayanti |",
  "SA10n1049:809": "yathaiva hi vidyamānāmapi śarīrāśucitāṃ viparyāsānugatā rāgiṇo nopalabhante,",
  "SA10n1049:810": "śubhākāraṃ cābhūtamadhyāropya parikliśyante,",
  "SA10n1049:811": "teṣāṃ vairāgyārthaṃ tathāgatanirmito devo vā śubhasaṃjñayā prāk pracchāditān kāyadoṣānupavarṇayet - santyasmin kāye keśā ityādinā |",
  "SA10n1049:812": "te ca tasyāḥ śubhasaṃjñāyā vimuktā vairāgyamāsādayeyuḥ |",
  "SA10n1049:813": "evamihāpyāryaiḥ sarvathāpyanupalabhyamānātmakaṃ bhāvānāmavidyātimiropahatamatinayanatayā viparītaṃ svabhāvamadhyāropya kkacicca kaṃcidviśeṣamatitarāṃ pari kliśyanti pṛthagjanāḥ |",
  "SA10n1049:814": "tānidānīmāryāḥ tatprasiddhayaivopapattyā paribodhayanti |",
  "SA10n1049:815": "yathā vidyamānasya ghaṭasya na mṛdādibhya utpāda ityabhyupetam,",
  "SA10n1049:816": "evamutpādātpūrvaṃ vidyamānasya vidyamānatvānnāstyutpāda ityavasīyatām |",
  "SA10n1049:817": "yathā ca parabhūtebhyo jvālāṅgārādibhyo 'ṅkurasyotpattirnāsti iti abhyupetam,",
  "SA10n1049:818": "evaṃ vivakṣitebhyo'pi bījādibhyo nāstītyavasīyatām ||",
  "SA10n1049:819": "athāpi syāt- anubhava eṣo'smākamiti,",
  "SA10n1049:820": "etadapyuktam |",
  "SA10n1049:821": "yasmādanubhava eṣa mṛṣā,",
  "SA10n1049:822": "anubhavatvāt,",
  "SA10n1049:823": "taimirikadvicandrādyanubhavavaditi |",
  "SA10n1049:824": "tataścānubhavasyāpi sādhyasamatvāttena pratyavasthānaṃ na yuktamiti |",
  "SA10n1049:825": "tasmādanutpannā bhāvā ityevaṃ tāvadviparītasvarūpādhyāropapratipakṣeṇa prathamaprakaraṇā rambhaḥ |",
  "SA10n1049:826": "idānīṃ kkacidyaḥ kaścidviśeṣo'dhyāropitaḥ,",
  "SA10n1049:827": "tadviśeṣāpākaraṇārthaṃ śeṣaprakaraṇārambhaḥ,",
  "SA10n1049:828": "gantṛgantavyagamanādiko'pi niravaśeṣo viśeṣo nāsti pratītyasamutpādasyeti pratipādanārtham ||",
  "SA10n1049:829": "atha syāt - eṣa eva pramāṇapremeyavyavahāro laukiko'smābhiḥ śāstreṇānuvarṇita iti,",
  "SA10n1049:830": "tadanuvarṇanasya tarhi phalaṃ vācyam |",
  "SA10n1049:831": "kutārkikaiḥ sa nāśito viparītalakṣaṇābhidhānena,",
  "SA10n1049:832": "tasyāsmābhiḥ samyaglakṣaṇamuktamiti cet,",
  "SA10n1049:833": "etadapyayuktam |",
  "SA10n1049:834": "yadi hi kutārkikairviparītalakṣaṇapraṇayanātkṛtaṃ lakṣyavaiparītyaṃ lokasya syāt,",
  "SA10n1049:835": "tadarthaṃ prayatnasāphalyaṃ syāt |",
  "SA10n1049:836": "na caitadevam |",
  "SA10n1049:837": "iti vyartha evārya prayatna iti ||",
  "SA10n1049:838": "api ca | yadi pramāṇādhīnaḥ prameyādhigamaḥ,",
  "SA10n1049:839": "tāni pramāṇāni kena paricchidyanta ityādinā vigrahavyāvartanyāṃ vihito doṣaḥ |",
  "SA10n1049:840": "tadaparihārāt samyaglakṣaṇadyotakatvamapi nāsti ||",
  "SA10n1049:841": "kiṃ ca | yadi svasāmānyalakṣaṇadvayānurodhena pramāṇadvayamuktaṃ yasya tallakṣaṇadvayam ,",
  "SA10n1049:842": "kiṃ tallakṣyamasti atha nāsti?",
  "SA10n1049:843": "yadyasti, tadā tadaparaṃ prameyamastīti kathaṃ pramāṇadvayam?",
  "SA10n1049:844": "atha nāsti lakṣyam,",
  "SA10n1049:845": "tadā lakṣaṇamapi nirāśrayaṃ nāstīti kathaṃ pramāṇadvayam?",
  "SA10n1049:846": "vakṣyati hi -",
  "SA10n1049:847": "lakṣaṇāsaṃpravṛttau ca na lakṣyamupapadyate |",
  "SA10n1049:848": "lakṣyasyānupapattau ca lakṣaṇasyāpyasaṃbhavaḥ || iti ||",
  "SA10n1049:849": "atha syāt - na lakṣyate'neneti lakṣaṇam ,",
  "SA10n1049:850": "kiṃ tarhi ' kṛtyalyuṭo bahulam' iti karmaṇi lyuṭaṃ kṛtvā lakṣyate taditi lakṣaṇam |",
  "SA10n1049:851": "evamapi tenaitasya lakṣyamāṇatvāsaṃbhavādyenaitallakṣyate,",
  "SA10n1049:852": "tasya karaṇasya karmaṇo'rthāntaratvāt sa eva doṣaḥ ||",
  "SA10n1049:853": "atha syāt- jñānasya karaṇatvāttasya ca svalakṣaṇāntarbhāvādayamadoṣa iti , ucyate |",
  "SA10n1049:854": "iha bhāvānāmanyāsādhāraṇamātmīyaṃ yatsvarūpaṃ tatsvalakṣaṇam ,",
  "SA10n1049:855": "tadyathā pṛthivyāḥ kāṭhinyaṃ vedanāyā viṣayānubhavo vijñānasya viṣayaprativijñaptiḥ |",
  "SA10n1049:856": "tena hi tallakṣyata iti kṛtvā prasiddhānugatāṃ ca vyutpattimavadhūya karmasādhanamabhyupagacchati |",
  "SA10n1049:857": "vijñānasya ca karaṇabhāvaṃ pratipadyamānenetyuktaṃ bhavati svalakṣaṇasyaiva karmatā svalakṣaṇāntarasya karaṇabhāvaśceti |",
  "SA10n1049:858": "tatra yadi vijñānasvalakṣaṇaṃ karaṇam,",
  "SA10n1049:859": "tasya vyatiriktena karmaṇā bhavitavyamiti sa eva doṣaḥ ||",
  "SA10n1049:860": "atha syāt- yatpṛthivyādigataṃ kāṭhinyādikaṃ vijñānagamyaṃ tattasya karmāstyeva,",
  "SA10n1049:861": "tacca svalakṣaṇāvyatiriktamiti |",
  "SA10n1049:862": "evaṃ tarhi vijñānasvalakṣaṇasya karmatvābhāvātprameyatvaṃ na syāt,",
  "SA10n1049:863": "karmarūpasyaiva svalakṣaṇasya prameyatvāt |",
  "SA10n1049:864": "tataśca dvividhaṃ prameyaṃ svalakṣaṇaṃ sāmānyalakṣaṇaṃ ca ityetadviśeṣya vaktavyam - kiṃcitsvalakṣaṇaṃ prameyaṃ yallakṣyata ityevaṃ vyapadiśyate,",
  "SA10n1049:865": "kiṃcidaprameyaṃ yallakṣyate'neneti vyapadiśyata iti |",
  "SA10n1049:866": "atha tadapi karmasādhanaṃ tadā tasyānyena karaṇena bhavitavyam |",
  "SA10n1049:867": "jñānāntarasya karaṇabhāvaparikalpanāyāmanavasthādoṣaścāpadyate ||",
  "SA10n1049:868": "atha manyase-svasaṃvittirasti,",
  "SA10n1049:869": "tatastayā svasaṃvityā grahaṇātkarmatāyā satyāmastyeva prameyāntarbhāva iti, ucyate |",
  "SA10n1049:870": "vistareṇa madhyamakāvatāre svasaṃvittiniṣedhāt svalakṣaṇaṃ svalakṣaṇāntareṇa lakṣyate,",
  "SA10n1049:871": "tadapi svasaṃvittyā iti na yujyate |",
  "SA10n1049:872": "api ca |",
  "SA10n1049:873": "tadapi nāma jñānaṃ svalakṣaṇavyatirekeṇāsiddherasaṃbhavāllakṣyābhāve nirāśrayalakṣaṇapravṛttyasaṃbhavāt sarvathā nāstīti kutaḥ svasaṃvittiḥ?",
  "SA10n1049:874": "tathā coktamāryaratnacūḍaparipṛcchāyām -",
  "SA10n1049:875": "sa cittamasamanupaśyan cittadhārāṃ paryeṣate kutaścittasyotpattiriti |",
  "SA10n1049:876": "tasyaivaṃ bhavati - ālambane sati cittamutpadyate |",
  "SA10n1049:877": "tatkimanyadālambanamanyaccittam,",
  "SA10n1049:878": "atha yadevālambanaṃ tadeva cittam?",
  "SA10n1049:879": "yadi tāvadanyadālambanamanyaccittam,",
  "SA10n1049:880": "tadā dvicittatā bhaviṣyati |",
  "SA10n1049:881": "atha yadevālambanaṃ tadeva cittam,",
  "SA10n1049:882": "tatkathaṃ cittena cittaṃ samanupaśyati?",
  "SA10n1049:883": "na ca cittaṃ cittaṃ samanupaśyati |",
  "SA10n1049:884": "tadyathāpi nāma tayaivāsidhārayā saivāsidhārā na śakyate chettum,",
  "SA10n1049:885": "na tenaivāṅgulyagreṇa tadevāṅgulyagraṃ śakyate spraṣṭum,",
  "SA10n1049:886": "evameva na tenaiva cittena tadeva cittaṃ śakyaṃ draṣṭum |",
  "SA10n1049:887": "tasyaivaṃ yoniśaḥ prayuktasya yā cittasyānavasthānatā anucchedāśāśvatatā na kūṭasthatā nāhetukī na pratyayaviruddhā na tato nānyato na saiva nānyā |",
  "SA10n1049:888": "tāṃ cittadhārāṃ cittalatāṃ cittadharmatāṃ cittānavasthitatāṃ cittāpracāratāṃ cittādṛśyatāṃ cittasvalakṣaṇatāṃ tathā jānāti tathā paśyati yathā tathatāṃ na ca nirodhayati |",
  "SA10n1049:889": "tāṃ ca cittavivekatāṃ tathā prajānāti tathā paśyati |",
  "SA10n1049:890": "iyaṃ kulaputra [bodhisattvasya] citte cittānupaśyanā smṛtyupasthānamiti ||",
  "SA10n1049:891": "tadevaṃ nāsti svasaṃvittiḥ |",
  "SA10n1049:892": "tadabhāvāt kiṃ kena lakṣyate?",
  "SA10n1049:893": "kiṃ ca | bhedena vā tallakṣaṇaṃ lakṣyātsyādabhedena vā?",
  "SA10n1049:894": "tatra yadi tāvad bhedena,",
  "SA10n1049:895": "tadā lakṣyād bhinnatvādalakṣaṇavallakṣaṇamapi na lakṣaṇam |",
  "SA10n1049:896": "lakṣaṇācca bhinnatvādalakṣyavallakṣyamapi na lakṣyam |",
  "SA10n1049:897": "tathā lakṣyādbhinnatvāllakṣaṇasya lakṣaṇanirapekṣaṃ lakṣyaṃ syāt |",
  "SA10n1049:898": "tataśca na tallakṣyaṃ lakṣaṇanirapekṣatvāt khapuṣpavat |",
  "SA10n1049:899": "athābhinne lakṣyalakṣaṇe,",
  "SA10n1049:900": "tadā lakṣaṇādavyatiriktattvāllakṣaṇasvātma badvihīyate lakṣyasya lakṣyatā |",
  "SA10n1049:901": "lakṣyāccāvyatiriktatvāllakṣyasvātmavallakṣaṇamapi na lakṣaṇasvabhāvam |",
  "SA10n1049:902": "yathā coktam -",
  "SA10n1049:903": "lakṣyāllakṣaṇamanyaccetsyāttallakṣyamalakṣaṇam |",
  "SA10n1049:904": "tayorabhāvo'nanyatve vispaṣṭaṃ kathitaṃ tvayā || iti ||",
  "SA10n1049:905": "na ca vinā tattvānyatvena lakṣyalakṣaṇasiddhau anyā gatirasti |",
  "SA10n1049:906": "tathā ca vakṣyati-",
  "SA10n1049:907": "ekībhāvena vā siddhirnānābhāvena vā yayoḥ |",
  "SA10n1049:908": "na vidyate, tayoḥ siddhiḥ kathaṃ nu khalu vidyate ||iti ||",
  "SA10n1049:909": "athavocyate-avācyatayā siddhirbhaviṣyatīti cet,",
  "SA10n1049:910": "naitadevam |",
  "SA10n1049:911": "avācyatā hi nāma parasparavibhāgaparijñānābhāve sati bhavati |",
  "SA10n1049:912": "yatra ca vibhāgaparijñānaṃ nāsti,",
  "SA10n1049:913": "tatra idaṃ lakṣaṇam,",
  "SA10n1049:914": "idaṃ lakṣyam,",
  "SA10n1049:915": "iti viśeṣataḥ paricchedāsaṃbhave sati dvayorapyabhāva eveti |",
  "SA10n1049:916": "tasmādavācyatayāpi nāsti siddhiḥ ||",
  "SA10n1049:917": "api ca | yadi jñānaṃ karaṇaṃ viṣayasya paricchede, kaḥ kartā?",
  "SA10n1049:918": "na ca kartāramantareṇāsti karaṇādīnāṃ saṃbhavaḥ chidikriyāyāmiva |",
  "SA10n1049:919": "atha cittasya tatra kartṛtvaṃ parikalpyate,",
  "SA10n1049:920": "tadapi na yuktam,",
  "SA10n1049:921": "yasmādarthamātradarśanaṃ cittasya vyāpāraḥ,",
  "SA10n1049:922": "arthaviśeṣadarśanaṃ caitasānām,",
  "SA10n1049:923": "tatrārthadṛṣṭirvijñānaṃ tadviśeṣe tu caitasāḥ |",
  "SA10n1049:924": "ityabhyupagamāt |",
  "SA10n1049:925": "ekasyāṃ hi pradhānakriyāyāṃ sādhyāyāṃ yathāsvaṃ guṇakriyānirvṛttidvāreṇāṅgībhāvopagamāt |",
  "SA10n1049:926": "karaṇādīnāṃ karaṇāditvam |",
  "SA10n1049:927": "na ceha jñānavijñānayorekā pradhānakriyā,",
  "SA10n1049:928": "kiṃ tarhi,",
  "SA10n1049:929": "arthamātraparicchittirvijñānasya pradhānakriyā,",
  "SA10n1049:930": "jñānasya tu arthaviśeṣapariccheda iti nāsti jñānasya karaṇatvaṃ nāpi cittasya kartṛtvam |",
  "SA10n1049:931": "tataśca sa eva doṣaḥ ||",
  "SA10n1049:932": "atha syāt-anātmānaḥ sarvadharmā ityāgamāt kartuḥ sarvathābhāvāt kartāramantareṇāpi vidyata eva kriyādivyavahāra iti,",
  "SA10n1049:933": "etadapi nāsti |",
  "SA10n1049:934": "āgamasya samyagarthānavadhāraṇāt |",
  "SA10n1049:935": "etadevoktaṃ madhyamakāvatāre ||",
  "SA10n1049:936": "athāpi syāt-yathā śilāputrakasya śarīram,",
  "SA10n1049:937": "rāhoḥ śiraḥ,",
  "SA10n1049:938": "iti śarīra śirovyatiriktaviśeṣaṇāsaṃbhave'pi viśeṣaṇaviśeṣyabhāvo'sti,",
  "SA10n1049:939": "evaṃ pṛthivyāḥ svalakṣaṇamiti svalakṣaṇavyatiriktapṛthivyasaṃbhave'pi bhaviṣyatīti,",
  "SA10n1049:940": "naitadevam |",
  "SA10n1049:941": "atulyatvāt |",
  "SA10n1049:942": "śarīraśiraḥśabdayohi buddhayādipāṇyādivatsahabhāvipadārthāntarasāpekṣatāpravṛttau śarīraśiraḥ śabdamātrālambano buddhayupajananaḥ sahacāripadārthāntarasākāṅkṣa eva vartate,",
  "SA10n1049:943": "kasya śarīram,",
  "SA10n1049:944": "kasya śira iti |",
  "SA10n1049:945": "itaro'pi viśeṣaṇāntaraḥ saṃbandhanirācikīrṣayā |",
  "SA10n1049:946": "śilāputrakarāhuviśeṣaṇadhvaninā laukikasaṃketānuvidhāyinā pratikartuḥ kāṅkṣāmapahantīti yuktam |",
  "SA10n1049:947": "iha tu kāṭhinyādivyatiriktapṛthivyādyasaṃbhave sati na yukto viśeṣaṇaviśeṣyabhāvaḥ |",
  "SA10n1049:948": "tīrthikairvyatiriktalakṣyābhyupagamāttadanurodhena viśeṣaṇābhidhānamaduṣṭamiti cet,",
  "SA10n1049:949": "naitadevam |",
  "SA10n1049:950": "na hi tīrthikaparikalpitā yuktividhurāḥ padārthāḥ svasamaye'bhyupagantuṃ nyāyyāḥ,",
  "SA10n1049:951": "pramāṇāntarāderapyabhyugamaprasaṅgāt |",
  "SA10n1049:952": "api ca |",
  "SA10n1049:953": "pudgalādiprajñaptivat saśarīropādānasya śilāputrakasyopādāturlaukikavyavahārāṅgabhūtasya viśeṣaṇasyāvicāraprasiddhasya sadbhāvāt,",
  "SA10n1049:954": "śiraupādānasya ca rāhorupādātuḥ sadbhāvādayuktametannidarśanam |",
  "SA10n1049:955": "śarīraśirovyatiriktasyārthāntarasyāsiddhestanmātrasyopalambhāt siddhameva nidarśanamiti cet,",
  "SA10n1049:956": "naitadevam |",
  "SA10n1049:957": "laukike vyavahāre itthaṃ vicārāpravṛtteravicārataśca laukikapadārthānāmastitvāt |",
  "SA10n1049:958": "yathaiva hi rūpādivyatirekeṇa vicāryamāṇa ātmā na saṃbhavati,",
  "SA10n1049:959": "api ca lokasaṃvṛtyā skandhānupādāya asyāstitvam,",
  "SA10n1049:960": "evaṃ rāhuśilāputrakayorapīti nāsti nidarśanasiddhiḥ ||",
  "SA10n1049:961": "evaṃ pṛthivyādīnāṃ yadyapi kāṭhinyādivyatiriktaṃ vicāryamāṇaṃ lakṣyaṃ nāsti,",
  "SA10n1049:962": "lakṣyavyatirekeṇa ca lakṣaṇaṃ nirāśrayam,",
  "SA10n1049:963": "tathāpi saṃvṛtireveti parasparāpekṣayā tayoḥ siddhayā siddhiṃ vyavasthāpayāṃbabhūvurācāryāḥ |",
  "SA10n1049:964": "avaśyaṃ caitadevamabhyupeyam |",
  "SA10n1049:965": "anyathā hi saṃvṛtirupapattyā na viyujyeta,",
  "SA10n1049:966": "tadeva tattvameva syānna saṃvṛtiḥ |",
  "SA10n1049:967": "na ca upapattyā vicāryamāṇānāṃ śilāputrakādīmevāsaṃbhavaḥ,",
  "SA10n1049:968": "kiṃ tarhi vakṣyamāṇayā yuktyā rūpavedanādīnāmapi nāsti saṃbhava iti teṣāmapi saṃvṛtyā śilāputrakādivannāstitvamāstheyaṃ syāt |",
  "SA10n1049:969": "na caitadevamityasadetat ||",
  "SA10n1049:970": "atha syāt - kimanayā sūkṣmekṣikayā?",
  "SA10n1049:971": "naiva hi vayaṃ sarvapramāṇaprameyavyavahāraṃ satyamityācakṣmahe,",
  "SA10n1049:972": "kiṃ tu lokaprasiddhireṣā amunā nyāyena vyavasthāpyata iti |",
  "SA10n1049:973": "ucyate |",
  "SA10n1049:974": "vayamapyevaṃ brūmaḥ -kimanayā sūkṣmekṣikayā laukikavyavahāre'vatārika(ta?)",
  "SA10n1049:975": "yā ? tiṣṭhatu tāvadeṣā viparyāsamātrāsāditātmabhāvasattākā saṃvṛtiḥ mumukṣūṇāṃ mokṣāvāhakakuśalamūlopacayahetuḥ,",
  "SA10n1049:976": "yāvanna tattvādhigama iti |",
  "SA10n1049:977": "bhavāṃstu etāṃ saṃvṛtiparamārthasatyavibhāgadurvidagdhabuddhitayā kkacidupapattimavatārya anyāyato nāśayati |",
  "SA10n1049:978": "so'haṃ saṃvṛtisatyavyavasthāvaicakṣaṇyāllaukika eva pakṣe sthitvā saṃvṛtyekadeśanirākaraṇopakṣiptopapattyantaramupapattyantareṇa vinivartayan lokavṛddha iva lokacārātparibhraśyamānaṃ bhavantameva nivartayāmi na tu saṃvṛtim |",
  "SA10n1049:979": "tasmād yadi laukiko vyavahāraḥ,",
  "SA10n1049:980": "tadā avaśyaṃ lakṣaṇavallakṣyeṇāpi bhavitavyam |",
  "SA10n1049:981": "tataśca sa eva doṣaḥ |",
  "SA10n1049:982": "atha paramārthaḥ,",
  "SA10n1049:983": "tadā lakṣyābhāvāllakṣaṇadvayamapi nāstīti kutaḥ pramāṇadvayam?",
  "SA10n1049:984": "atha śabdānāmevaṃ kriyākārakasaṃbandhapūrvikā vyutpattirnāṅgīkriyate,",
  "SA10n1049:985": "tadidamatikaṣṭam |",
  "SA10n1049:986": "taireva kriyākārakasaṃbandhapravṛttaiḥ śabdairbhavān vyavaharati,",
  "SA10n1049:987": "śabdārthaṃ kriyākaraṇādikaṃ ca necchatīti aho vata icchāmātrapratibaddhapravṛttito (vṛttiḥ?) bhavataḥ |",
  "SA10n1049:988": "yadā caivaṃ prameyadvayamavyavasthitaṃ tadā svasāmānyalakṣaṇāviṣayatvena āgamādīnāṃ pramāṇāntaratvam |",
  "SA10n1049:989": "kiṃ ca ghaṭaḥ pratyakṣa ityevamādikasya laukikavyavahārasyāsaṃgrahādanāryavyavahārābhyupagamācca avyāpitā lakṣaṇasyeti na yuktametat ||",
  "SA10n1049:990": "atha syāt-ghaṭopādānanīlādayaḥ pratyakṣāḥ pratyakṣapramāṇaparicchedyatvāt |",
  "SA10n1049:991": "tataśca yathaiva kāraṇe kāryopacāraṃ kṛtvā buddhānāṃ sukha utpāda iti vyapadiśyate,",
  "SA10n1049:992": "evaṃ pratyakṣanīlādi nimittako'pi ghaṭaḥ kārye kāraṇopacāraṃ kṛtvā pratyakṣa iti vyapadiśyate |",
  "SA10n1049:993": "naivaṃviṣaye upacāro yuktaḥ |",
  "SA10n1049:994": "utpādo hi loke sukhavyatirekeṇopalabdhaḥ,",
  "SA10n1049:995": "sa ca saṃskṛtalakṣaṇasvabhāvatvādanekaduṣkara śatahetutvādasukha eva,",
  "SA10n1049:996": "sa sukha iti vyapadiśyamānaḥ asaṃbaddha evetyevaṃviṣaye yukta upacāraḥ |",
  "SA10n1049:997": "ghaṭaḥ pratyakṣa ityatra tu - na hi ghaṭo nāma kaścidyo'pratyakṣaḥ pṛthagupalabdho yasyopacārātpratyakṣatvaṃ syāt |",
  "SA10n1049:998": "nīlādivyatiriktasya ghaṭasyābhāvādaupacārikaṃ pratyakṣatvamiti cet,",
  "SA10n1049:999": "evamapi sutarāmupacāro na yuktaḥ,",
  "SA10n1049:1000": "upacaryamāṇasyāśrayasyābhāvāt |",
  "SA10n1049:1001": "na hi kharaviṣāṇe taikṣṇyamupacaryate |",
  "SA10n1049:1002": "api ca |",
  "SA10n1049:1003": "lokavyavahārāṅga bhūto ghaṭo yadi nīlādivyatirikto nāstīti kṛtvā tasyaupacārikaṃ pratyakṣatvaṃ parikalpyate,",
  "SA10n1049:1004": "nanvevaṃ sati pṛthivyādivyatirekeṇa nīlādikamapi nāstīti nīlāderasyaupacārikaṃ pratyakṣatvaṃ kalpyatām | yathoktam-",
  "SA10n1049:1005": "rūpādivyatirekeṇa yathā kumbho na vidyate |",
  "SA10n1049:1006": "vāyvādivyatirekeṇa tathā rūpaṃ na vidyate || iti |",
  "SA10n1049:1007": "tasmādevamādikasya lokavyavahārasya lakṣaṇenāsaṃgrahādavyāpitaiva lakṣaṇasyeti |",
  "SA10n1049:1008": "tattvavidapekṣayā hi -",
  "SA10n1049:1009": "pratyakṣatvaṃ ghaṭādīnāṃ nīlādīnāṃ ca neṣyate |",
  "SA10n1049:1010": "lokasaṃvṛtyā tvabhyupagantavyameva pratyakṣatvaṃ ghaṭādīnām |",
  "SA10n1049:1011": "yathoktaṃ śatake -",
  "SA10n1049:1012": "sarva eva ghaṭo'dṛṣṭo rūpe dṛṣṭe hi jāyate |",
  "SA10n1049:1013": "brūyātkastattvavinnāma ghaṭaḥ pratyakṣa ityapi ||",
  "SA10n1049:1014": "etenaiva vicāreṇa sugandhi madhuraṃ mṛdu |",
  "SA10n1049:1015": "pratiṣedhayitavyāni sarvāṇyuttamabuddhinā ||iti |",
  "SA10n1049:1016": "api ca | aparokṣārthavācitvātpratyakṣaśabdasya sākṣādabhimukho'rthaḥ pratyakṣaḥ,",
  "SA10n1049:1017": "pratigatamakṣa masminniti kṛtvā ghaṭanīlādīnāmaparokṣāṇāṃ pratyakṣatvaṃ siddhaṃ bhavati |",
  "SA10n1049:1018": "tatparicchedakasya jñānasya tṛṇatuṣāgnivat pratyakṣakāraṇatvāt pratyakṣatvaṃ vyapadiśyate |",
  "SA10n1049:1019": "yastu akṣamakṣaṃ prati vartata iti pratyakṣaśabdaṃ vyutpādayati,",
  "SA10n1049:1020": "tasya jñānasyendriyāviṣayatvād viṣayaviṣayatvācca na yuktā vyutpattiḥ |",
  "SA10n1049:1021": "prativiṣayaṃ tu syāt pratyarthamiti vā ||",
  "SA10n1049:1022": "atha syāt-yathā ubhayādhīnāyāmapi vijñānapravṛtau āśrayasya paṭumandatānuvidhānād vijñānānāṃ tadvikāravikāritvādāśrayeṇaivavyapadeśo bhavati cakṣurvijñānamiti,",
  "SA10n1049:1023": "evaṃ yadyapi arthamartha prati vartate,",
  "SA10n1049:1024": "tathāpi akṣamakṣamāśritya vartamānaṃ vijñānamāśrayeṇa vyapadeśāt pratyakṣamiti bhaviṣyati |",
  "SA10n1049:1025": "dṛṣṭo hi asādhāraṇena vyapadeśo bherīśabdo yavāṅkura iti |",
  "SA10n1049:1026": "naitatpūrveṇa tulyam |",
  "SA10n1049:1027": "tatra hi viṣayeṇa vijñāne vyapadiśyamāne rūpavijñānamityevamādinā vijñānaṣaṭkasya bhedo nopadarśitaḥ syāt,",
  "SA10n1049:1028": "manovijñānasya cakṣurādivijñānaiḥ sahaikaviṣayapravṛttatvāt |",
  "SA10n1049:1029": "tathā hi nīlādivijñānaṣaṭke vijñānamityukte sākāṅkṣa eva pratyayājjāyate kimetadrūpīndriyajaṃ vijñānamāhosvinmānasamiti |",
  "SA10n1049:1030": "āśrayeṇa tu vyapadeśe manovijñānasya cakṣurādivijñānaviṣaye pravṛttisaṃbhave'pi parasparabhedaḥ siddho bhavati |",
  "SA10n1049:1031": "iha tu pramāṇa lakṣaṇavivakṣayā kalpanāpoḍhamātrasya pratyakṣatvābhyupagame sati vikalpādeva tadviśeṣatvābhimatatvādasādhāraṇakāraṇena vyapadeśe sati na kiṃcit prayojanamupalakṣyate |",
  "SA10n1049:1032": "prameyaparatantrāyāṃ ca pramāṇasaṃkhyāpravṛttau prameyākārānukāritāmātratayā ca samāsāditātmabhāvasattākayoḥ pramāṇayoḥ svarūpasya vyavasthāpanānnendriyeṇa vyapadeśaḥ kiṃcidupakarotīti sarvathā viṣayeṇaiva vyapadeśo nyāyyaḥ ||",
  "SA10n1049:1033": "loke pratyakṣaśabdasya prasiddhatvādvivakṣite'rthe pratyarthaśabdasyāprasiddhatvādāśrayeṇaiva vyutpattirāśrīyata iti cet, ucyate |",
  "SA10n1049:1034": "astyayaṃ pratyakṣaśabdo loke prasiddhaḥ |",
  "SA10n1049:1035": "sa tu yathā loke,",
  "SA10n1049:1036": "tathā asmābhirucyata eva |",
  "SA10n1049:1037": "yathāsthitalaukikapadārthatiraskāreṇa tu tadvayutpāde kriyamāṇe prasiddhaśabda tiraskāraḥ prasiddhaḥ syāt,",
  "SA10n1049:1038": "tataśca pratyakṣamityevaṃ na syāt |",
  "SA10n1049:1039": "ekasya ca cakṣurvijñānasya ekendriyakṣaṇāśrayasya pratyakṣatvaṃ na syād vīpsārthābhāvāt,",
  "SA10n1049:1040": "ekaikasya ca pratyakṣatvābhāve bahūnāmapi na syāt ||",
  "SA10n1049:1041": "kalpanāpoḍhasyaiva ca jñānasya pratyakṣatvābhyupagamāt,",
  "SA10n1049:1042": "tena ca lokasya saṃvyavahārābhāvāt,",
  "SA10n1049:1043": "laukikasya ca pramāṇaprameyavyavahārasya vyākhyātumiṣṭatvād vyarthaiva pratyakṣapramāṇakalpanā saṃjāyate |",
  "SA10n1049:1044": "cakṣurvijñānasāmaṅgī nīlaṃ jānāti no tu nīlamiti cāgamasya pratyakṣalakṣaṇābhidhānārthasyāprastutatvāt,",
  "SA10n1049:1045": "pañcānāmindriyavijñānānāṃ jaḍatvapratipādakatvācca nāgamādapi kalpanāpoḍhasyaiva vijñānasya pratyakṣatvamiti na yuktametat |",
  "SA10n1049:1046": "tasmālloke yadi lakṣyaṃ yadi vā svalakṣaṇaṃ sāmānyalakṣaṇaṃ vā,",
  "SA10n1049:1047": "sarvameva sākṣādupalabhyamānatvādaparokṣam,",
  "SA10n1049:1048": "ataḥ pratyakṣaṃ vyavasthāpyate tadviṣayeṇa jñānena saha |",
  "SA10n1049:1049": "dvicandrādīnāṃ tu ataimirikajñānāpekṣayā apratyakṣatvam,",
  "SA10n1049:1050": "taimirikādyapekṣayā tu pratyakṣatvameva ||",
  "SA10n1049:1051": "parokṣaviṣayaṃ tu jñānaṃ sādhyāvyabhicāriliṅgotpannamanumānam ||",
  "SA10n1049:1052": "sākṣādatīndriyārthavidāmāptānāṃ yadvacanaṃ sa āgamaḥ ||",
  "SA10n1049:1053": "sādṛśyādananubhūtārthadhigama upamānaṃ gauriva gavaya iti yathā ||",
  "SA10n1049:1054": "tadevaṃ pramāṇacatuṣṭayāllokasyārthādhigamo vyavasthāpyate ||",
  "SA10n1049:1055": "tāni ca parasparāpekṣayā sidhyanti-satsu pramāṇeṣu prameyārthāḥ,",
  "SA10n1049:1056": "satsu prameyeṣvartheṣu pramāṇāni |",
  "SA10n1049:1057": "no tu khalu svābhāvikī pramāṇaprameyayoḥ siddhiriti |",
  "SA10n1049:1058": "tasmāllaukikamevāstu yathādṛṣṭamityalaṃ prasaṅgena |",
  "SA10n1049:1059": "prastutameva vyākhyāsyāmaḥ |",
  "SA10n1049:1060": "laukika eva darśane sthitvā buddhānāṃ bhagavatāṃ dharmadeśanā ||3 ||",
  "SA10n1049:1061": "atrāhuḥ svayūthyāḥ - yadidamuktaṃ na svata utpadyante bhāvā iti,",
  "SA10n1049:1062": "tadyuktam,",
  "SA10n1049:1063": "svata utpattivaiyarthyāt |",
  "SA10n1049:1064": "yaccoktaṃ na dvābhyāmiti,",
  "SA10n1049:1065": "tadapi yuktam,",
  "SA10n1049:1066": "ekāṃśavaikalyāt |",
  "SA10n1049:1067": "ahetupakṣastu ekāntanikṛṣṭa iti tatpratiṣedho'pi yuktaḥ |",
  "SA10n1049:1068": "yattu khalvidamucyate nāpi parata iti,",
  "SA10n1049:1069": "tadayuktam yasmātparabhūtā eva bhagavatā bhāvānāmutpādakā nirdiṣṭāḥ |",
  "SA10n1049:1070": "catvāraḥ pratyayā hetuścālambanamanantaram |",
  "SA10n1049:1071": "tathaivādhipateyaṃ ca pratyayo nāsti pañcamaḥ ||4 ||",
  "SA10n1049:1072": "tatra nirvartako heturiti lakṣaṇāt,",
  "SA10n1049:1073": "yo hi yasya nirvartako bījabhāvenāvasthitaḥ,",
  "SA10n1049:1074": "sa tasya hetu pratyayaḥ |",
  "SA10n1049:1075": "utpadyamāno dharmo yenālambanenotpadyate,",
  "SA10n1049:1076": "sa tasyālambanapratyayaḥ |",
  "SA10n1049:1077": "kāraṇasyānantaro nirodhaḥ kāryasyotpattipratyayaḥ,",
  "SA10n1049:1078": "tadyathā bījasyānantaro nirodho'ṅkurasyotpādapratyayaḥ |",
  "SA10n1049:1079": "yasmin sati yadbhavati tattasyādhipateyamiti |",
  "SA10n1049:1080": "ta ete catvāraḥ pratyayāḥ |",
  "SA10n1049:1081": "ye cānye purojātasahajātapaścājjātādayaḥ,",
  "SA10n1049:1082": "te eteṣveva antarbhūtāḥ |",
  "SA10n1049:1083": "īśvarādayastu pratyayā eva na saṃbhavantīti,",
  "SA10n1049:1084": "ata evāvadhārayati-pratyayo nāsti pañcama iti |",
  "SA10n1049:1085": "tasmādebhyaḥ parabhūtebhyo bhāvānāmutpattirasti parata utpattiriti ||4 ||",
  "SA10n1049:1086": "atrocyate- naiva hi bhāvānāṃ parabhūtebhyaḥ pratyayebhya utpattiriti | yasmāt -",
  "SA10n1049:1087": "na hi svabhāvo bhāvānāṃ pratyayādiṣu vidyate |",
  "SA10n1049:1088": "avidyamāne svabhāve parabhāvo na vidyate ||5 ||",
  "SA10n1049:1089": "iti | yadi hi hetvādiṣu parabhuteṣu pratyayeṣu samasteṣu vyasteṣu vyastasamasteṣu hetupratyaya sāmagyā anyatra vā kkacid bhāvānāṃ kāryāṇāmutpādātpūrvaṃ sattvaṃ syāt,",
  "SA10n1049:1090": "syāttebhya utpādaḥ |",
  "SA10n1049:1091": "na caivaṃ yadutpādātpūrvaṃ saṃbhavaḥ syāt |",
  "SA10n1049:1092": "yadi syāt, gṛhyeta ca ,",
  "SA10n1049:1093": "utpādavaiyarthyaṃ ca syāt |",
  "SA10n1049:1094": "tasmānnaṃ cāsti bhāvānāṃ pratyayādiṣu svabhāvaḥ |",
  "SA10n1049:1095": "avidyamāne ca svabhāve nāsti parabhāvaḥ |",
  "SA10n1049:1096": "bhavanaṃ bhāva utpādaḥ,",
  "SA10n1049:1097": "parebhya utpādaḥ parabhāvaḥ,",
  "SA10n1049:1098": "sa na vidyate |",
  "SA10n1049:1099": "tasmādayuktametat parabhūtebhyo bhāvānā mutpattiriti ||",
  "SA10n1049:1100": "athavā bhāvānāṃ kāryāṇāmaṅkurādīnāṃ vījādiṣu pratyayeṣu satsvavikṛtarūpeṣu nāsti svabhāvo nirhetukatvaprasaṅgāt ||",
  "SA10n1049:1101": "tatkimapekṣaṃ paratvaṃ pratyayādīnām?",
  "SA10n1049:1102": "vidyamānayoreva hi maitropagrāhakayoḥ parasparāpekṣaṃ paratvam?",
  "SA10n1049:1103": "na caivaṃ bījāṅkurayoryaugapadyam |",
  "SA10n1049:1104": "tasmādavidyamāne svabhāve kāryāṇāṃ parabhāvaḥ paratvaṃ bījādīnāṃ nāstīti paravyapadeśābhāvādeva na parata utpāda iti |",
  "SA10n1049:1105": "tasmādāgamābhiprāyānabhijñataiva parasya |",
  "SA10n1049:1106": "na hi tathāgatā yuktiviruddhaṃ vākyamudāharanti |",
  "SA10n1049:1107": "āgamasya cābhiprāyaḥ prāgevopavarṇitaḥ ||5 ||",
  "SA10n1049:1108": "tadevaṃ pratyayebhya utpādavādini pratiṣiddhe kriyāta utpādavādī manyate- na cakṣūrūpādayaḥ pratyayāḥ sākṣādvijñānaṃ janayanti |",
  "SA10n1049:1109": "vijñānajanikriyāniṣpādakatvāttu pratyayā ucyante |",
  "SA10n1049:1110": "sā ca kriyā vijñānaṃ janayati |",
  "SA10n1049:1111": "tasmātpratyayavatī vijñānajanikriyā vijñānajanikā,",
  "SA10n1049:1112": "na pratyayāḥ |",
  "SA10n1049:1113": "yathā pacikriyā odanasyeti | ucyate-",
  "SA10n1049:1114": "kriyā na pratyayavatī",
  "SA10n1049:1115": "yadi kriyā kācit syāt,",
  "SA10n1049:1116": "sā cakṣurādibhiḥ pratyayaiḥ pratyayavatī vijñānaṃ janayet |",
  "SA10n1049:1117": "na tvasti |",
  "SA10n1049:1118": "kathaṃ kṛtvā?",
  "SA10n1049:1119": "iha kriyeyamiṣyamāṇā jāte vā vijñāne iṣyate,",
  "SA10n1049:1120": "ajāte vā jāyamāne vā?",
  "SA10n1049:1121": "tatra jāte na yuktā |",
  "SA10n1049:1122": "kriyā hi bhāvaniṣpādikā |",
  "SA10n1049:1123": "bhāvaścenniṣpannaḥ,",
  "SA10n1049:1124": "kimasya kriyayā?",
  "SA10n1049:1125": "jātasya janma punareva ca naiva yuktam |",
  "SA10n1049:1126": "ityādinā ca madhyamakāvatāre pratipāditametat |",
  "SA10n1049:1127": "ajāte'pi na yuktā,",
  "SA10n1049:1128": "kartrā vinā janiriyaṃ na ca yuktarūpā |",
  "SA10n1049:1129": "ityādivacanāt |",
  "SA10n1049:1130": "jāyamāne'pi bhāve kriyā na saṃbhavati,",
  "SA10n1049:1131": "jātājātavyatirekeṇa jāyamānābhāvāt | yathoktam-",
  "SA10n1049:1132": "jāyamānārthajātatvājjāyamāno na jāyate |",
  "SA10n1049:1133": "atha vā jāyamānatvaṃ sarvasyaiva prasajyate ||iti |",
  "SA10n1049:1134": "yataścaivaṃ triṣu kāleṣu janikriyāyā asaṃbhavaḥ,",
  "SA10n1049:1135": "tasmānnāsti sā |",
  "SA10n1049:1136": "ata evāha-kriyā na pratyayavatī iti |",
  "SA10n1049:1137": "viśeṣaṇaṃ nāsti vinā viśeṣam |",
  "SA10n1049:1138": "ityādinā pratipāditametanmadhyamakāvatāre |",
  "SA10n1049:1139": "na hi vandhyāputro gomānityucyate ||",
  "SA10n1049:1140": "yadyevam, apratyayavatī tarhi bhaviṣyatīti,",
  "SA10n1049:1141": "etadapyayuktamityāha-",
  "SA10n1049:1142": "nāpratyayavatī kriyā |",
  "SA10n1049:1143": "yadā pratyayavatī nāsti,",
  "SA10n1049:1144": "tadā kathamapratyayavatī nirhetukā syāt?",
  "SA10n1049:1145": "na hi tantumayaḥ paṭo na yukta iti vīraṇamayo'bhyupagamyate |",
  "SA10n1049:1146": "tasmātkriyā na bhāvajanikā ||",
  "SA10n1049:1147": "atrāha-yadyevaṃ kriyāyā asaṃbhavaḥ,",
  "SA10n1049:1148": "pratyayāstarhi janakā bhaviṣyanti bhāvānāmiti | ucyate-",
  "SA10n1049:1149": "pratyayā nākriyāvantaḥ",
  "SA10n1049:1150": "yadā kriyā nāsti,",
  "SA10n1049:1151": "tadā kriyārahitā akriyāvanto nirhetukāḥ pratyayāḥ kathaṃ janakāḥ?",
  "SA10n1049:1152": "atha kriyāvanta eva janakā iti, ucyate -",
  "SA10n1049:1153": "kriyāvantaśca santyuta ||6 ||",
  "SA10n1049:1154": "neti prakṛtenābhisaṃbandhaḥ |",
  "SA10n1049:1155": "utaśabdo'vadhāraṇe |",
  "SA10n1049:1156": "tatra kriyāyā abhāva uktaḥ,",
  "SA10n1049:1157": "kathaṃ kriyāvattvaṃ pratyayānāmiti?",
  "SA10n1049:1158": "yathā ca vijñānajanikriyoktā,",
  "SA10n1049:1159": "evaṃ parikriyādayo'pi bhāvā uktā veditavyā iti nāsti kriyāto'pi samutpattirbhāvānāmiti bhavatyutpādābhidhānamarthaśūnyam ||6 ||",
  "SA10n1049:1160": "atrāha- kiṃ na etena kriyāvantaḥ pratyayā ityādivicāreṇa?",
  "SA10n1049:1161": "yasmāccakṣurādīn pratītya pratyayān vijñānādayo bhāvā jāyante,",
  "SA10n1049:1162": "tasmāccakṣurādīnāṃ pratyayatvaṃ tebhyaścotpādo vijñānādīnāmiti |",
  "SA10n1049:1163": "etadapyayuktamityāha -",
  "SA10n1049:1164": "utpadyate pratītyemānitīme pratyayāḥ kila |",
  "SA10n1049:1165": "yāvannotpadyata ime tāvannāpratyayāḥ katham ||7 ||",
  "SA10n1049:1166": "yadi cakṣurādīn pratyayān pratītya vijñānamutpadyate iti asya ime pratyayā ucyante ,",
  "SA10n1049:1167": "nanu yāvattadvijñānākhyaṃ kāryaṃ notpadyate tāvadime cakṣurādayaḥ kathaṃ nāpratyayāḥ?",
  "SA10n1049:1168": "apratyayā evetyabhiprāyaḥ na cāpratyayebhya utpattiḥ sikatābhya iva tailasya |",
  "SA10n1049:1169": "atha matam-pūrvamapratyayāḥ santaḥ kiṃcidanyaṃ pratyayamapekṣya pratyayatvaṃ pratipadyanta iti,",
  "SA10n1049:1170": "etadapyayuktam |",
  "SA10n1049:1171": "yat tat pratyayāntaramapratyayasya tasya pratyayatvena kalpyate,",
  "SA10n1049:1172": "tadapi pratyayatve sati asya pratyayo bhavati |",
  "SA10n1049:1173": "tatrāpyeṣaiva cintaneti na yuktametat ||7 ||",
  "SA10n1049:1174": "kiṃ ca | iha ime cakṣurādayo vijñānasya pratyayāḥ kalpyamānāḥ sato vā asya kalpyeran, asato vā?",
  "SA10n1049:1175": "sarvathā ca na yujyate ityāha-",
  "SA10n1049:1176": "naivāsato naiva sataḥ pratyayo'rthasya yujyate |",
  "SA10n1049:1177": "kasmādityāha-",
  "SA10n1049:1178": "asataḥ pratyayaḥ kasya sataśca pratyayena kim ||8 ||",
  "SA10n1049:1179": "asato hyarthasya avidyamānasya kathaṃ pratyayaḥ syāt?",
  "SA10n1049:1180": "bhaviṣyatā vyapadeśo bhaviṣyatīti cet, naivam-",
  "SA10n1049:1181": "bhaviṣyatā cedvayapadeśa iṣṭaḥ",
  "SA10n1049:1182": "śaktiṃ vinā nāsti hi bhāvitāsya |",
  "SA10n1049:1183": "ityādinoktadoṣatvāt |",
  "SA10n1049:1184": "sato'pi vidyamānasya labdhajanmano niṣphalaiva pratyayakalpanā ||",
  "SA10n1049:1185": "evaṃ samastānāṃ pratyayānāṃ kāryotpādanāsāmarthyena apratyayatvamudbhāvya ataḥ paraṃ vyastānāmapratyayatvaṃ pratipādyate ||",
  "SA10n1049:1186": "atrāha-yadyapyevaṃ pratyayānāmasaṃbhavaḥ,",
  "SA10n1049:1187": "tathāpi astyeva lakṣaṇopadeśātpratyayaprasiddhiḥ |",
  "SA10n1049:1188": "tatra nirvartako heturiti lakṣaṇamucyate hetupratyayasya |",
  "SA10n1049:1189": "na cāvidyamānasya lakṣaṇopadeśo yukto bandhyāsutasyeveti |",
  "SA10n1049:1190": "ucyate |",
  "SA10n1049:1191": "syāddhetupratyayo yadi tasya lakṣaṇaṃ syāt | yasmāt -",
  "SA10n1049:1192": "na sannāsanna sadasan dharmo nirvartate yadā |",
  "SA10n1049:1193": "kathaṃ nirvartako heturevaṃ sati hi yujyate ||9 ||",
  "SA10n1049:1194": "tatra nirvartaka utpādakaḥ |",
  "SA10n1049:1195": "yadi nirvartyo dharmo nirvarteta,",
  "SA10n1049:1196": "tamutpādako heturutpādayet |",
  "SA10n1049:1197": "na tu nirvartate,",
  "SA10n1049:1198": "sadasadubhayarūpasya nirvartyasyābhāvāt |",
  "SA10n1049:1199": "tatra sanna nirvartate vidyamānatvāt |",
  "SA10n1049:1200": "asannapi, avidyamānatvāt |",
  "SA10n1049:1201": "sadasannapi,",
  "SA10n1049:1202": "parasparaviruddhasyaikārthasyābhāvāt,",
  "SA10n1049:1203": "ubhayapakṣābhihitadoṣatvācca |",
  "SA10n1049:1204": "yata evaṃ kāryasyotpattirnāsti,",
  "SA10n1049:1205": "hetupratyayo'pyato nāsti |",
  "SA10n1049:1206": "tataśca yaduktaṃ lakṣaṇasaṃbhavādvidyate hetupratyaya iti,",
  "SA10n1049:1207": "tadevaṃ sati na yujyate ||9 ||",
  "SA10n1049:1208": "idānīmālambanapratyayaniṣedhārthamāha-",
  "SA10n1049:1209": "anālambana evāyaṃ san dharma upadiśyate |",
  "SA10n1049:1210": "athānālambane dharme kuta ālambanaṃ punaḥ ||10 ||",
  "SA10n1049:1211": "iha sālambanadharmāḥ katame?",
  "SA10n1049:1212": "sarvacittacaittā ityāgamāt |",
  "SA10n1049:1213": "cittacaittā yenālambanenotpadyante yathāyogaṃ rūpādinā,",
  "SA10n1049:1214": "sa teṣāmālambanapratyayaḥ |",
  "SA10n1049:1215": "ayaṃ ca vidyamānānāṃ vā parikalpyeta avidyamānānāṃ vā |",
  "SA10n1049:1216": "tatra vidyamānānāṃ nārthastadālambanapratyayena |",
  "SA10n1049:1217": "dharmasya hi utpattyarthamālambanaṃ parikalpyate,",
  "SA10n1049:1218": "sa cālambanātpūrvaṃ vidyamāna eveti |",
  "SA10n1049:1219": "athaivamanālambane dharme svātmanā prasiddhe kimasya ālambanayogena parikalpitena,",
  "SA10n1049:1220": "ityanālambana evāyaṃ san vidyamāno dharmaḥ cittādikaḥ kevalaṃ sālambana ityucyate bhavadbhiḥ svamanīṣikayā,",
  "SA10n1049:1221": "na tvasya ālambanena kaścitsaṃbandho'sti |",
  "SA10n1049:1222": "athāvidyamānasyālambanaṃ parikalpyate,",
  "SA10n1049:1223": "tadapi na yuktam,",
  "SA10n1049:1224": "anālambana evāyamityādi |",
  "SA10n1049:1225": "avidyamānasya hi nāsti ālambanena yogaḥ ||",
  "SA10n1049:1226": "anālambana evāyaṃ san dharma upadiśyate |",
  "SA10n1049:1227": "bhavadbhiḥ sālambana iti vākyaśeṣaḥ |",
  "SA10n1049:1228": "athānālambane dharme kuta ālambanaṃ punaḥ ||",
  "SA10n1049:1229": "atha śabdaḥ praśne |",
  "SA10n1049:1230": "kuta iti hetau |",
  "SA10n1049:1231": "tenāyamarthaḥ- athaivamanālambane dharme'sati avidyamāne bhūyaḥ kuta ālambanam?",
  "SA10n1049:1232": "ālambanakābhāvādālambanasyāpyabhāva ityabhiprāyaḥ |",
  "SA10n1049:1233": "kathaṃ tarhi sālambanāścittacaittāḥ?",
  "SA10n1049:1234": "sāṃvṛtametallakṣaṇaṃ na pāramārthikamityadoṣaḥ ||10 ||",
  "SA10n1049:1235": "idānīṃ samanantarapratyayaniṣedhārthamāha-",
  "SA10n1049:1236": "anutpanneṣu dharmeṣu nirodho nopapadyate |",
  "SA10n1049:1237": "nānantaramato yuktaṃ niruddhe pratyayaśca kaḥ ||11 ||",
  "SA10n1049:1238": "tatra paścime ślokasyārdhe pādavyatyayo draṣṭavyaḥ,",
  "SA10n1049:1239": "caśabdaśca bhinnakramo niruddhe ceti |",
  "SA10n1049:1240": "tenaivaṃ pāṭhaḥ- niruddhe ca pratyayaḥ kaḥ?",
  "SA10n1049:1241": "nānantaramato yuktam iti |",
  "SA10n1049:1242": "ślokabandhārthaṃ tvevamuktam ||",
  "SA10n1049:1243": "tatra kāraṇasyānantaro nirodhaḥ kāryasyotpādapratyayaḥ samanantarapratyayalakṣaṇam |",
  "SA10n1049:1244": "atra vicāryate- anutpanneṣu dharmeṣu kāryabhūteṣvaṅkurādiṣu nirodho nopapadyate kāraṇasya bījādeḥ |",
  "SA10n1049:1245": "yadaitadevam,",
  "SA10n1049:1246": "tadā kāraṇasya nirodhābhāvādaṅkurasya kaḥ samanantarapratyayaḥ?",
  "SA10n1049:1247": "athānutpanne'pi kārye bījanirodha iṣyate,",
  "SA10n1049:1248": "evaṃ sati niruddha bīje abhāvībhūte aṅkurasya kaḥ pratyayaḥ?",
  "SA10n1049:1249": "ko vā bījanirodhasya pratyaya iti |",
  "SA10n1049:1250": "ubhayametadahetukamityāha-niruddhe ca kaḥ pratyaya iti |",
  "SA10n1049:1251": "caśabdo'nutpannaśabdāpekṣaḥ |",
  "SA10n1049:1252": "tena anutpanne cāṅkure bījādīnāṃ nirodhe iṣyamāṇe'pyubhayametadahetukamapadyata iti nānantaramato yuktam |",
  "SA10n1049:1253": "atha vā |",
  "SA10n1049:1254": "na svato nāpi parata ityādinā utpādo niṣiddhaḥ,",
  "SA10n1049:1255": "tamabhisaṃdhāyāha-",
  "SA10n1049:1256": "anutpanneṣu dharmeṣu nirodho nopapadyate |",
  "SA10n1049:1257": "nānantaramato yuktam iti |",
  "SA10n1049:1258": "api ca |",
  "SA10n1049:1259": "niruddhe pratyayaśca kaḥ ||",
  "SA10n1049:1260": "ityatra pūrvakameva vyākhyānam ||11 ||",
  "SA10n1049:1261": "idānīmadhipatipratyayasvarūpaniṣedhārthamāha-bījādīnāṃ",
  "SA10n1049:1262": "bhāvānāṃ niḥsvabhāvānāṃ na sattā vidyate yataḥ |",
  "SA10n1049:1263": "satīdamasmin bhavatītyetannaivopapadyate ||12 ||",
  "SA10n1049:1264": "iha yasmin sati yadbhavati,",
  "SA10n1049:1265": "tattasya ādhipateyamityadhipatipratyayalakṣaṇam |",
  "SA10n1049:1266": "bhāvānāṃ ca pratītyasamutpannatvāt svabhāvābhāve kutastada yadasminniti kāraṇatvena vyapadiśyate,",
  "SA10n1049:1267": "kutastad yadidamiti kāryatvena?",
  "SA10n1049:1268": "tasmānnāsti lakṣaṇato'pi pratyayasiddhiḥ ||12 ||",
  "SA10n1049:1269": "atrāha - tantvādibhyaḥ paṭādikamupalabhya paṭādestantvādayaḥ pratyayā iti |",
  "SA10n1049:1270": "ucyate paṭādiphalapravṛttireva svarūpato nāsti,",
  "SA10n1049:1271": "kutaḥ pratyayānāṃ pratyayatvaṃ setsyati?",
  "SA10n1049:1272": "yathā ca paṭādiphala pravṛttirasatī,",
  "SA10n1049:1273": "tathā pratipādayannāha -",
  "SA10n1049:1274": "na ca vyastasamasteṣu pratyayeṣvasti tatphalam |",
  "SA10n1049:1275": "pratyayebhyaḥ kathaṃ tacca bhavenna pratyayeṣu yat ||13 ||",
  "SA10n1049:1276": "tatra vyasteṣu tantuturīvematasaraśalākādiṣu pratyayeṣu paṭo nāsti,",
  "SA10n1049:1277": "tatrānupalabhyamānatvāt kāraṇabahutvācca kāryabahutvaprasaṅgāt |",
  "SA10n1049:1278": "samuditeṣvapi tantvādiṣu nāsti paṭaḥ,",
  "SA10n1049:1279": "pratyekamavayaveṣvavidya mānatvāt,",
  "SA10n1049:1280": "ekasya kāryasya khaṇḍaśa utpattiprasaṅgāt |",
  "SA10n1049:1281": "tasmātphalābhāvānna santi pratyayāḥ svabhāvata iti ||13 ||",
  "SA10n1049:1282": "athāsadapi tattebhyaḥ pratyayebhyaḥ pravartate |",
  "SA10n1049:1283": "ityabhiprāyaḥ syāt -",
  "SA10n1049:1284": "apratyayebhyo'pi kasmātphalaṃ nābhipravartate ||14 ||",
  "SA10n1049:1285": "apratyayeṣvapi nāsti phalamiti |",
  "SA10n1049:1286": "apratyayebhyo'pi vīraṇādibhyaḥ kasmānnābhipravartate paṭa iti nāsti phalapravṛttiḥ svarūpataḥ ||14 ||",
  "SA10n1049:1287": "atrāha - yadi anyat phalaṃ syādanye ca pratyayāḥ,",
  "SA10n1049:1288": "tadā kiṃ pratyayeṣu phalamasti nāstīti cintā syāt |",
  "SA10n1049:1289": "nāsti tu vyatiriktaṃ phalam,",
  "SA10n1049:1290": "kiṃ tarhi pratyayamayameveti? ucyate -",
  "SA10n1049:1291": "phalaṃ ca pratyayamayaṃ pratyayāścāsvayaṃmayāḥ |",
  "SA10n1049:1292": "phalamasvamayebhyo yattatpratyayamayaṃ katham ||15 ||",
  "SA10n1049:1293": "yadi pratyayamayaṃ pratyayavikāraḥ phalamiti vyavasthāpyate,",
  "SA10n1049:1294": "tadayuktam |",
  "SA10n1049:1295": "yasmātte'pi pratyayā asvayaṃmayā apratyayasvabhāvā ityarthaḥ |",
  "SA10n1049:1296": "tantumayo hi paṭa ityucyate |",
  "SA10n1049:1297": "syāt paṭo yadi tantava eva svabhāvasiddhāḥ syuḥ |",
  "SA10n1049:1298": "te hi aṃśumayā aṃśuvikārā na svabhāvasiddhāḥ |",
  "SA10n1049:1299": "tataśca tebhyo'svayaṃmayebhyo'svabhāvebhyo yatphalaṃ paṭākhyam,",
  "SA10n1049:1300": "tatkathaṃ tantumayaṃ bhaviṣyati? yathoktam -",
  "SA10n1049:1301": "paṭaḥ kāraṇataḥ siddhaḥ siddhaṃ kāraṇamanyataḥ |",
  "SA10n1049:1302": "siddhiryasya svato nāsto tadanyajjanayetkatham ||iti ||15 ||",
  "SA10n1049:1303": "tasmānna pratyayamayaṃ",
  "SA10n1049:1304": "phalaṃ saṃvidyate |",
  "SA10n1049:1305": "apratyayamayaṃ tarhi astu-",
  "SA10n1049:1306": "nāpratyayamayaṃ phalam |",
  "SA10n1049:1307": "saṃvidyate",
  "SA10n1049:1308": "iti tantumayo yadā paṭo nāsti,",
  "SA10n1049:1309": "tadā kathaṃ vīraṇamayaḥ syā?",
  "SA10n1049:1310": "atrāha- mā bhūtphalam,",
  "SA10n1049:1311": "pratyayāpratyayaniyamastu vidyate |",
  "SA10n1049:1312": "tathā ca bhavān bravīti -yadi asat phalaṃ pratyayebhyaḥ pravartate,",
  "SA10n1049:1313": "apratyayebhyo'pi kasmānnābhipravartate iti |",
  "SA10n1049:1314": "na cāsati phale paṭakaṭākhye tantuvīraṇānāṃ pratyayānāṃ pratyayatvaṃ yuktam,",
  "SA10n1049:1315": "ataḥ phalamapyastīti |",
  "SA10n1049:1316": "ucyate |",
  "SA10n1049:1317": "syātphalaṃ yadi pratyayāpratyayā eva syuḥ |",
  "SA10n1049:1318": "sati hi phale ime'sya pratyayā ime'pratyayā iti syāt |",
  "SA10n1049:1319": "tacca vicāryamāṇaṃ nāstīti-",
  "SA10n1049:1320": "phalābhāvātpratyayāpratyayāḥ kutaḥ ||16 ||",
  "SA10n1049:1321": "pratyayāśca apratyayāśceti samāsaḥ ||",
  "SA10n1049:1322": "tasmānnāsti bhāvānāṃ svabhāvataḥ samutpattiriti |",
  "SA10n1049:1323": "yathoktamāryaratnākarasūtre-",
  "SA10n1049:1324": "śūnyavidya na hi vidyate kkaci",
  "SA10n1049:1325": "antarīkṣi śakunasya vā padam |",
  "SA10n1049:1326": "yo na vidyati sabhāvataḥ kkaci",
  "SA10n1049:1327": "so na jātu parahetu bheṣyati ||",
  "SA10n1049:1328": "yasya naiva hi sabhāvu labhyati",
  "SA10n1049:1329": "so'svabhāvu parapaccayaḥ katham |",
  "SA10n1049:1330": "asvabhāvu paru kiṃ janīṣyati",
  "SA10n1049:1331": "eṣa hetu sugatena deśitaḥ ||",
  "SA10n1049:1332": "sarva dharma acalā dṛḍhaṃ sthitā",
  "SA10n1049:1333": "nirvikāra nirupadravāḥ śivāḥ |",
  "SA10n1049:1334": "antarīkṣapathatulya'jānakā",
  "SA10n1049:1335": "tatra muhyati jagaṃ ajānakam ||",
  "SA10n1049:1336": "śailaparvata yathā akampiyā",
  "SA10n1049:1337": "evaṃ dharma avikampiyāḥ sadā |",
  "SA10n1049:1338": "no cyavati na pi copapadyayu",
  "SA10n1049:1339": "evaṃ dharmata jinena deśitā ||ityādi |",
  "SA10n1049:1340": "tathā-",
  "SA10n1049:1341": "yo na pi jāyati nā cupapadyī",
  "SA10n1049:1342": "no cyavate na pi jīryati dharmaḥ |",
  "SA10n1049:1343": "taṃ jinu deśayatī narasiṃhaḥ",
  "SA10n1049:1344": "tatra niveśayi sattvaśatāni |",
  "SA10n1049:1345": "yasya sabhāvu na vidyati kaści",
  "SA10n1049:1346": "no parabhāvatu kenaci labdhaḥ |",
  "SA10n1049:1347": "nāntarato na pi bāhirato vā",
  "SA10n1049:1348": "labhyati tatra niveśayi nāthaḥ ||",
  "SA10n1049:1349": "śānta gatī kathitā sugatena",
  "SA10n1049:1350": "no ca gati upalabhyati kāci |",
  "SA10n1049:1351": "tatra ca voharasī gatimukto",
  "SA10n1049:1352": "muktaku mocayamī bahusattvān ||",
  "SA10n1049:1353": "iti vistaraḥ || 16 ||",
  "SA10n1049:1354": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1049:1355": "pratyayaparīkṣā nāma prathamaṃ prakaraṇam ||"
}