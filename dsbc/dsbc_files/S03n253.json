{
  "S03n253:0": "30. hasti-jātakam",
  "S03n253:1": "parahitodarkaṃ duḥkhamapi sādhavo lābhamiva bahu manyante |",
  "S03n253:2": "tadyathānuśrūyate-",
  "S03n253:3": "bodhisattvaḥ kila anyatamasmin nāgavane puṣpaphalapallavālakṣitaśikharairalaṃkṛta iva tatra taruvarataruṇairvividhavīruttarutṛṇapihitabhūmibhāge vanarāmaṇīyakanibaddhahṛdayairanutkaṇṭhitamadhyāsyamāna iva parvatasthalairāśrayabhūte vanacarāṇāṃ gambhīravipulasalilāśayasanāthe mahatā nirvṛkṣakṣupasalilena kāntāreṇa samantatastiraskṛtajanānte mahākāya ekacaro hastī babhūva |",
  "S03n253:4": "sa tatra taruparṇena bisena salilena ca |",
  "S03n253:5": "abhireme tapasvīva saṃtoṣeṇa śamena ca ||1 ||",
  "S03n253:6": "atha kadācitsa mahāsattvastasya vanasya paryante vicaran yatastatkāntāraṃ tato janaśabdamupaśuśrāva |",
  "S03n253:7": "tasya cintā prādurabhūt-kiṃ nu khalvidam?",
  "S03n253:8": "na tāvadanena pradeśena kaściddeśāntaragāmī mārgo'sti |",
  "S03n253:9": "evaṃ mahatkāntāraṃ ca vyatītya mṛgayāpi na yujyate prāgeva mahāsamārambhaparikhedamasmatsayūthyagrahaṇam |",
  "S03n253:10": "vyaktaṃ tvete paribhraṣṭā mārgādvā mūḍhadaiśikā |",
  "S03n253:11": "nirvāsitā vā kruddhena rājñā svenānayena vā ||2 ||",
  "S03n253:12": "tathā hyamanojasko naṣṭaharṣoddhavadravaḥ |",
  "S03n253:13": "kevalārtibalaḥ śabdaḥ śrūyate rudatāmiva ||3 ||",
  "S03n253:14": "tajjñāsyāmi tāvadenamiti sa mahāsattvaḥ karuṇayā samākṛṣyamāṇo yataḥ sa jananirghoṣo babhūva tataḥ prasasāra |",
  "S03n253:15": "viṣpaṣṭataravilāpaṃ ca viṣādadainyavirasaṃ tamākranditaśabdamupaśṛṇvan kāruṇyaparyutsukamanāḥ sa mahātmā drutataraṃ tato'bhyagacchat |",
  "S03n253:16": "nirgamya ca tasmādvanagahanānnirvṛkṣakṣupatvāttasya deśasya dūra evāvalokayan dadarśa saptamātrāṇi puruṣaśatāni kṣuttarṣapariśramamandāni tadvanamabhimukhāni prārthayamānāni |",
  "S03n253:17": "te'pi ca puruṣāstaṃ mahāsattvaṃ dadṛśurjaṅgamamiva himagiriśikharaṃ hīnārapuñjamiva śaradvalāhakamiva pavanabalāvarjitamabhimukhamāyāntam |",
  "S03n253:18": "dṛṣṭvā ca viṣādadainyaparītā hantedānīṃ naṣṭā vayamiti bhayagrastamanaso'pi kṣuttarṣapariśramavihatotsāhā nāpayānaprayatnaparā babhūvuḥ |",
  "S03n253:19": "te viṣādaparītatvātkṣuttarṣaśramavihvalāḥ |",
  "S03n253:20": "nāpayānasamudyogaṃ bhaye'pi pratipedire ||4 ||",
  "S03n253:21": "atha bodhisattvo bhītānavetyaitān-mā bhaiṣṭa,",
  "S03n253:22": "bhaiṣṭa na vo bhayamasti matta iti samucchritena snigdhābhitāmrapṛthupuṣkareṇa kareṇa samāśvāsayannabhigamya karuṇāyamāṇaḥ papraccha-ke'trabhavantaḥ ?",
  "S03n253:23": "kena cemāṃ daśāmanuprāptāḥ stha ?",
  "S03n253:24": "rajaḥsūryāṃśusaṃparkādvivarṇākṛtayaḥ kṛśāḥ |",
  "S03n253:25": "śokaklamārtāḥ ke yūyamiha cābhigatāḥ kutaḥ ||5 ||",
  "S03n253:26": "atha te puruṣāstasya tena mānuṣeṇābhivyāhāreṇābhayapradānābhivyañjakena cābhyupapattisaumukhyena pratyāgatahṛdayāḥ samabhipraṇamyainamūcuḥ-",
  "S03n253:27": "kopotpātānileneha kṣiptāḥ kṣitipatervayam |",
  "S03n253:28": "paśyatāṃ śokadīnānāṃ bandhūnāṃ dviradādhipa ||6 ||",
  "S03n253:29": "asti no bhāgyaśeṣastu lakṣmībhimukhī dhruvam |",
  "S03n253:30": "suhṛdvandhuviśiṣṭena yad dṛṣṭā bhavatā vayam ||7 ||",
  "S03n253:31": "nistīrṇāmāpadaṃ cemāṃ vidmastvaddarśanotsavāt |",
  "S03n253:32": "svapne'pi tvadvidhaṃ dṛṣṭvā ko hi nāpadamuttaret ||8 ||",
  "S03n253:33": "athainān sa dviradavara uvāca-atha kiyanto'trabhavanta iti ?",
  "S03n253:34": "manuṣyā ūcuḥ-",
  "S03n253:35": "sahasrametadvasudhādhipena tyaktaṃ nṛṇāmatra manojñagātra |",
  "S03n253:36": "adṛṣṭaduḥkhā bahavastatastu kṣuttarṣaśokābhibhavādvinaṣṭāḥ ||9 ||",
  "S03n253:37": "etāni tu syurdviradapradhāna saptāvaśeṣāṇi nṛṇāṃ śatāni |",
  "S03n253:38": "nimajjatāṃ mṛtyumukhe tu yeṣāṃ mūrtastvamāśvāsa ivābhyupetaḥ ||10 ||",
  "S03n253:39": "tacchrutvā tasya mahāsattvasya kāruṇyaparicayādaśrūṇi prāvartanta |",
  "S03n253:40": "samanuśocaṃścainānniyatamīdṛśaṃ kiṃ ciduvāca-kaṣṭaṃ bhoḥ |",
  "S03n253:41": "ghṛṇāvimuktā bata nirvyapatrapā nṛpasya buddhiḥ paralokanirvyathā |",
  "S03n253:42": "aho taḍiccañcalayā nṛpaśriyā hṛtendriyāṇāṃ svahitānavekṣitā ||11 ||",
  "S03n253:43": "avaiti manye na sa mṛtyumagrataḥ śṛṇoti pāpasya na vā durantatām |",
  "S03n253:44": "aho batānāthatamā narāḍhipā vimarśamāndyādvacanakṣamā na ye ||12 ||",
  "S03n253:45": "dehasyaikasya nāmarthe rogabhūtasya nāśinaḥ |",
  "S03n253:46": "idaṃ sattveṣu nairghṛṇyaṃ dhigaho bata mūḍhatām ||13 ||",
  "S03n253:47": "atha tasya dviradapatestān puruṣān karuṇāsnigdhamavekṣamāṇasya cintā prādurabhūt evamamī kṣuttarṣaśramapīḍitāḥ paridurbalaśarīrā nirudakamapracchāyamanekayojanāyānaṃ kāntāramapathyādanāḥ kathaṃ vyatiyāsyanti ?",
  "S03n253:48": "nāgavane'pi ca kiṃ tadasti yenaiṣāmekāhamapi tāvadaparikleśena vārtā syāt ?",
  "S03n253:49": "śakyeyuḥ punarete madīyāni māṃsāni pātheyatāmupanīya dṛtibhiriva ca mamāntraiḥ salilamādāya kāntārametannistarituṃ nānyathā |",
  "S03n253:50": "karomi tadidaṃ dehaṃ bahurogaśatālayam |",
  "S03n253:51": "eṣāṃ duḥkhaparītānāmāpaduttaraṇaplavam ||14 ||",
  "S03n253:52": "svargamokṣasukhaprāptisamarthaṃ janma mānuṣam |",
  "S03n253:53": "durlabhaṃ ca tadeteṣāṃ maivaṃ vilayamāgamat ||15 ||",
  "S03n253:54": "svagocarastasya mamābhyupetā dharmeṇa ceme'tithayo bhavanti |",
  "S03n253:55": "āpadgatā bandhuvivarjitāśca mayā viśeṣeṇa yato'nukampyāḥ ||16 ||",
  "S03n253:56": "cirasya tāvadvahurogabhājanaṃ sadāturatvādvividhaśramāśrayaḥ |",
  "S03n253:57": "śarīrasaṃjño'yamanarthavistaraḥ parārthakṛtye viniyogameṣyati ||17 ||",
  "S03n253:58": "athainamanye kṣuttarṣaśramadharmaduḥkhāturaśarīrāḥ kṛtāñjalayaḥ sāśrunayanāḥ samabhipraṇamyārtatayā hastasaṃjñābhiḥ pānīyamayācanta |",
  "S03n253:59": "tvaṃ no bandhurabandhūnāṃ tvaṃ gatiḥ śaraṇaṃ ca naḥ |",
  "S03n253:60": "yathā vetsi mahābhāga tathā nastrātumarhasi ||18 ||",
  "S03n253:61": "ityenamanye sakaruṇamūcuḥ |",
  "S03n253:62": "apare tvenaṃ dhīrataramanasaḥ salilapradeśaṃ kāntāradurgottāraṇāya ca mārgaṃ papracchuḥ-",
  "S03n253:63": "jalāśayaḥ śītajalā saridvā yadyatra vā nairjharamasti toyam |",
  "S03n253:64": "chāyādrumaḥ śādvalamaṇḍalaṃ vā tannod vipānāmadhipa pracakṣva ||19 ||",
  "S03n253:65": "kāntāraṃ śakyametacca nistartuṃ manyase yataḥ |",
  "S03n253:66": "anukampāṃ puraskṛtya tāṃ diśaṃ sādhu nirdiśa ||20 ||",
  "S03n253:67": "saṃbahulāni hi dinānyatra naḥ kāntāre paribhramatām |",
  "S03n253:68": "tadarhasi naḥ svāminnistārayitumiti |",
  "S03n253:69": "atha sa mahātmā taiḥ karuṇaiḥ prayācitaisteṣāṃ bhṛśataramākleditahṛdayo yatastatkāntāraṃ śakyaṃ nistartu babhūva,",
  "S03n253:70": "tata esāṃ parvatasthalaṃ saṃdarśayannabhyucchritena bhujagavarabhogapīvareṇa kareṇovāca-asya parvatasthalasyādhastātpadmotpalālaṃkṛtavimalasalilamasti mahatsaraḥ |",
  "S03n253:71": "tadanena mārgeṇa gacchata |",
  "S03n253:72": "tatna ca vyapanītagharmatarṣaklamāstasyaiva nātīdūre'smātparvatasthalātpatitasya hastinaḥ śarīraṃ drakṣyatha |",
  "S03n253:73": "tasya māṃsāni pātheyatāmānīya dṛtibhiriva tasyāntraiḥ salilamupagṛhyānayaiva diśā yātavyam |",
  "S03n253:74": "evamalpakṛcchreṇa kāntāramidaṃ vyatiyāsyatha |",
  "S03n253:75": "iti sa mahātmā tān puruṣān samāśvāsanapūrvakaṃ tataḥ prasthāpya tato drutataramanyena mārgeṇa tadgiriśikharamāruhya tasya janakāyasya nistāraṇāpekṣayā svaśarīraṃ tato mumukṣurniyatamiti praṇidhimupabṛṃhayāmāsa-",
  "S03n253:76": "nāyaṃ prayatnaḥ sugatiṃ mamāptuṃ naikātapatrāṃ manujendralakṣmīm |",
  "S03n253:77": "sukhaprakarṣaikarasāṃ na ca dyāṃ brāhmīṃ śriyaṃ naiva na mokṣasaukhyam ||11 ||",
  "S03n253:78": "yatvasti puṇyaṃ mama kiṃcidevaṃ kāntāramagnaṃ janamujjihīrṣoḥ |",
  "S03n253:79": "saṃsārakāntāragatasya tena lokasya nistārayitā bhaveyam ||22 ||",
  "S03n253:80": "iti viniścitya sa mahātmā pramodādagaṇitaprapātaniṣpeṣamaraṇaduḥkhaṃ svaśarīraṃ tasmād giritaṭādyathoddeśaṃ mumoca-",
  "S03n253:81": "reje tataḥ sa nipatañcharadīva meghaḥ",
  "S03n253:82": "paryastabimba iva cāstagireḥ śaśāṅkaḥ |",
  "S03n253:83": "tārkṣyasya pakṣapavanograjavāpaviddhaṃ",
  "S03n253:84": "śṛṇgaṃ gireriva ca tasya himottarīyam ||23 ||",
  "S03n253:85": "ākampayannatha dharāṃ dharaṇīdharāṃśca",
  "S03n253:86": "mārasya ca prabhumadādhyuṣitaṃ ca cetaḥ |",
  "S03n253:87": "nirghātapiṇḍitaravaṃ nipapāta bhūmā-",
  "S03n253:88": "vāvarjayan vanalatā vanadevatāśca ||24 ||",
  "S03n253:89": "asaṃśayaṃ tadvanasaṃśrayāstadā manassu visphāritavismayāḥ surāḥ |",
  "S03n253:90": "vicikṣipurvyomni mudottanūruhāḥ samucchritaikāṅgulipallavān bhujān ||25 ||",
  "S03n253:91": "sugandhibhiścandanacūrṇarañjitaiḥ prasaktamanye kusumairavākiran |",
  "S03n253:92": "atāntavaiḥ kāñcanabhaktirājitaistamuttarīyairapare vibhūṣaṇaiḥ ||26 ||",
  "S03n253:93": "stavaiḥ prasādagrathitaistathāpare samudyataiścāñjalipadmakuḍmalaiḥ |",
  "S03n253:94": "śirobhirāvarjitacārumaulibhirnamaskiryābhiśca tamabhyapūjayan ||27 ||",
  "S03n253:95": "sugandhinā puṣparajovikarṣaṇāttaraṃgamālāracanena vāyunā |",
  "S03n253:96": "tamavyajan kecidathāmbare'pare vitānamasyopadadhurghanairghanaiḥ ||28 ||",
  "S03n253:97": "tamarcituṃ bhaktivaśena kecana vyarāsayan dyāṃ suradundubhisvanaiḥ |",
  "S03n253:98": "akālajaiḥ puṣpaphalaiḥ sapallavairvyabhūṣayaṃstatra tarūnathāpare ||29 ||",
  "S03n253:99": "diśaḥ saratkāntimayīṃ dadhuḥ śriyaṃ raveḥ karāḥ prāṃśutarā ivābhavan |",
  "S03n253:100": "mudābhigantuṃ tamivāsa cārṇavaḥ kutūhalotkampitavīcivibhramaḥ ||30 ||",
  "S03n253:101": "atha te puruṣāḥ krameṇa tatsaraḥ samupetya tasmin vinītadharmatarṣaklamā yathākathitaṃ tena mahātmanā tadavidūre hastiśarīraṃ naciramṛtaṃ dadṛśuḥ |",
  "S03n253:102": "teṣāṃ buddhirabhavat-aho yathāyaṃ sadṛśastasya dviradapaterhastī |",
  "S03n253:103": "bhrātā nu tasyaiṣa mahādvipasya syād bāndhavo vānyatamaḥ suto vā |",
  "S03n253:104": "tasyaiva khalvasya sitādriśobhaṃ saṃcūrṇitasyāpi vibhāti rūpam ||31 ||",
  "S03n253:105": "kumudaśrīrivaikasya jyotsnā puñjīkṛteva ca |",
  "S03n253:106": "chāyeva khalu tasyeyamādarśatalasaṃśritā ||32 ||",
  "S03n253:107": "atha tatraikeṣāṃ nipuṇataramanupaśyatāṃ buddhirabhavat-yathā paśyāmaḥ sa eva khalvayaṃ digvāreṇendrapratispardhirūpātiśayaḥ kuñjaravara āpadgatānāmabandhusuhṛdāmasmākaṃ nistāraṇāpekṣayā giritaṭādasmānnipatita iti |",
  "S03n253:108": "yaḥ sa nirghatavadabhūtkampayanniva medinīm |",
  "S03n253:109": "vyaktamasyaiva patataḥ sa cāsmābhirdhvaniḥ śrutaḥ ||33 ||",
  "S03n253:110": "etadvapuḥ khalu tadeva mṛṇālagauraṃ",
  "S03n253:111": "candraṃśuśuklatanujaṃ tanubinducitram |",
  "S03n253:112": "kūrmopamāḥ sitanakhāścaraṇāsta ete",
  "S03n253:113": "vaṃśaḥ sa eva ca dhanurmadhurānato'yam ||34 ||",
  "S03n253:114": "tadeva cedaṃ madarājirājitaṃ sugandhivāyvāyatapīṇamānanam |",
  "S03n253:115": "samunnataṃ śrimadanarpitāṅkaśaṃ śirastadetacca bṛhacchirodharam ||35 ||",
  "S03n253:116": "viṣāṇayugmaṃ tadidaṃ madhuprabhaṃ sadarpacihnaṃ taṭareṇunāruṇam |",
  "S03n253:117": "ādeśayan mārgamimaṃ ca yenaḥ sa eṣa dīrghāṅgalipuṣkaraḥ karaḥ ||36 ||",
  "S03n253:118": "āścaryamatyadbhutarūpaṃ bata khalvidam |",
  "S03n253:119": "adṛṣṭapūrvānvayaśīlabhaktiṣu kṣateṣu bhāgyairapariśruteṣvapi |",
  "S03n253:120": "suhṛttvamasmāsu batedamīdṛśaṃ suhṛtsu vā bandhuṣu vāsya kīdṛśam || 37 ||",
  "S03n253:121": "sarvathā namo'stvasmai mahābhāgāya |",
  "S03n253:122": "āpatparītān bhayaśokadīnānasmadvidhānabhyupapadyamānaḥ |",
  "S03n253:123": "ko'pyeṣa manye dviradāvabhāsaḥ siṣatsatāmudvahatīva vṛttam ||38 ||",
  "S03n253:124": "kva śikṣito'sāvatibhadratāmimāmupāsitaḥ ko nvamunā gururvane |",
  "S03n253:125": "na rūpaśobhā ramate vinā guṇairjano yadityāha tadetadīkṣyate ||39 ||",
  "S03n253:126": "aho svabhāvātiśayasya saṃpadā vidarśitānena yathārhabhadratā |",
  "S03n253:127": "himādriśobhena mṛto'pi khalvayaṃ kṛtātmatuṣṭirhasatīva varṣmaṇā ||40 ||",
  "S03n253:128": "tatka idānīmasya snigdhabāndhavasuhṛtprativiśiṣṭavātsalyasyaivamabhyupapattisumukhasya svaiḥ prāṇairapyasmadarthamupakartumabhipravṛttasyāṭisādhuvṛttasya māṃsamupabhoktuṃ śakṣyati ?",
  "S03n253:129": "yuktaṃ tvasmābhiḥ pūjāvidhipūrvakamagnisatkāreṇāsyānṛṇyamupagantumiti |",
  "S03n253:130": "atha tān bandhuvyasan eva śokānuvṛttipravaṇahṛdayān sāśrunayanān gadgadāyamānakaṇṭhānavekṣya kāryāntaramavekṣamāṇā dhīrataramanasa ūcuranye-na khalvevamasmābhirayaṃ dviradavaraḥ saṃpūjitaḥ satkṛto vā syāt |",
  "S03n253:131": "abhiprāyasaṃpādanena tvayamasmābhiryuktaḥ pūjayitumiti paśyāmaḥ |",
  "S03n253:132": "āsmannistāraṇāpekṣī sa hyasaṃstutabāndhavaḥ |",
  "S03n253:133": "śarīraṃ tyaktavānevamiṣṭamiṣṭatarātithiḥ ||41 ||",
  "S03n253:134": "abhiprāyamatastvasya yuktaṃ samanuvartitum |",
  "S03n253:135": "anyathā hi bhavedvyartho nanu tasyāyamudyamaḥ ||42 ||",
  "S03n253:136": "snehādudyatamātithyaṃ sarvasvaṃ tena khalvidam |",
  "S03n253:137": "apratigrahaṇādvyarthāṃ kuryātko nvasya satkriyām ||43 ||",
  "S03n253:138": "guroriva yatastaya vacasaḥ saṃpratigrahāt |",
  "S03n253:139": "satkriyāṃ kartumarhāmaḥ kṣemamātmana eva ca ||44 ||",
  "S03n253:140": "nistīrya cedaṃ vyasanaṃ samagraiḥ pratyekaśo vā punarasya pūjā |",
  "S03n253:141": "kariṣyate nāgavarasya sarvaṃ bandhoratītasya yathaiva kṛtyam ||45 ||",
  "S03n253:142": "atha te puruṣāḥ kāntāranistāraṇāpekṣayā tasya dviradapaterabhiprāyamanusmarantastadvacanamapratikṣipya tasya mahāsattvasya māṃsānyādāya dṛtibhiriva ca tadantraiḥ salilaṃ tatpradarśitayā diśā svasti tasmātkāntārādviniryayuḥ |",
  "S03n253:143": "tadevaṃ parihitodarkaṃ duḥkhamapi sādhavo lābhamiva bahu manyante,",
  "S03n253:144": "iti sādhu janapraśaṃsāyāṃ vācyam |",
  "S03n253:145": "tathāgatavarṇe'pi,",
  "S03n253:146": "satkṛtya dharmaśravaṇe ca bhadraprakṛtiniṣpādanavarṇe'pi vācyam-evaṃ bhadrā prakṛtirabhyastā janmāntareṣvanuvartata iti |",
  "S03n253:147": "tyāgaparicayaguṇanidarśane'pi vācyam-evaṃ dravyatyāgaparicayādātmasnehaparityāgamapyakṛcchreṇa karotīti |",
  "S03n253:148": "yaccoktaṃ bhagavata parinirvāṇasamaye samupasthiteṣu divyakusumavāditrādiṣu-na khalu punarānanda etāvatā tathāgataḥ satkṛto bhavatīti,",
  "S03n253:149": "taccaivaṃ nidarśayitavyam |",
  "S03n253:150": "evamabhiprāyasaṃpādanātpūjā kṛtā bhavati na gandhamālyādyabhihāreṇeti |",
  "S03n253:151": " ||iti hasti-jātakaṃ triṃśattamam ||"
}