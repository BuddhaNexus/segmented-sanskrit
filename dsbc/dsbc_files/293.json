{
    "293:0": "8 acalā nāma aṣṭamī bhūmiḥ |",
    "293:1": "vajragarbho bodhisattva āha - yo'yaṃ bhavanto jinaputrā bodhisattvaḥ saptasu bodhisattvabhūmiṣu sukṛtavicayaḥ prajñopāyābhyāṃ supariśodhitamārgaḥ susaṃbhṛtasaṃbhāraḥ suparibaddhamahāpraṇidhānaḥ adhiṣṭhitatathāgatādhiṣṭhānaḥ svakuśalamūlabalādhānaprāptaḥ tathāgatabalavaiśāradyāveṇikabuddhadharmānugatasaṃjñāmanasikāraḥ supariśodhitādhyāśayasaṃkalpa puṇyajñānabalābhyudgataḥ mahākaruṇākṛpābhyāṃ sarvasattvānutsṛṣṭaprayogaḥ apramāṇajñānapathānugataḥ,",
    "293:2": "sa sarvadharmāṇāmādyanutpannatāṃ ca yathābhūtamavatarati |",
    "293:3": "ajātatāṃ ca alakṣaṇatāṃ ca asaṃbhūtatāṃ ca avināśitāṃ ca aniṣṭhitatāṃ ca apravṛttitāṃ ca anabhinivṛttitāṃ ca abhāvasvabhāvatāṃ ca ādimadhyaparyavasānasamatāṃ ca tathatāvikalpasarvajñajñānapraveśatāṃ ca sarvadharmāṇāṃ yathābhūtamavatarati |",
    "293:4": "sa sarvaśaścittamanovijñānavikalpasaṃjñāpagato'navagṛhītākāśasamo'bhyavakāśaprakṛtito'vatīrṇo'nutpattikadharmakṣāntiprāpta ityucyate ||",
    "293:5": "tatra bhavanto jinaputrā evaṃ kṣāntisamanvāgato bodhisattvaḥ sahapratilambhādacalāyā bodhisattvabhūmergambhīraṃ bodhisattvavihāramanuprāpto bhavati durājñātamasaṃbhinnaṃ sarvanimittāpagataṃ sarvasaṃjñāgrahavyāvṛttamapramāṇamasaṃhāryaṃ sarvaśrāvakapratyekabuddhaiḥ sarvavivekābhimukhībhūtam |",
    "293:6": "tadyathāpi nāma bhavanto jinaputrā bhikṣurṛddhimāṃścetovaśipāramitāprāpto'nupūrveṇa navamaṃ nirodhaṃ samāpannaḥ sarveñjitamanyanāspanditavikalpāpagato bhavati,",
    "293:7": "evameva bhavanto jinaputrā bodhisattvo'syā aṣṭamyā acalāyā bodhisattvabhūmeḥ sahapratilambhātsarvābhogavigato'nābhogadharmatāprāptaḥ kāyavākcittautsukyāpagataḥ sarveñjitamanyanāspanditavikalpāpagato vipākadharmatāvasthito bhavati |",
    "293:8": "tadyathāpi nāma bho jinaputrāḥ puruṣaḥ suptaḥ svapnāntaragato mahaughaprāptamātmānaṃ saṃjānīte |",
    "293:9": "sa tatra mahadvyāyāmautsukyamārabhetottaraṇāya |",
    "293:10": "sa tenaiva mahatā vyāyāmautsukyena vibudhyeta |",
    "293:11": "samanantaravibuddhaśca vyāyāmautsukyabhayāpagato bhavet |",
    "293:12": "evameva bho jinaputrā bodhisattvaścaturmahaughaprāptaṃ sattvakāyaṃ saṃjānāna uttaraṇābhiprāyaḥ sarvajñajñānābhisaṃbodhāya mahadvyāyāmautsukyamārabhate |",
    "293:13": "sa mahāvīryārambhaprāptaḥ samanantaramanuprāpta imāmacalāṃ bodhisattvabhūmiṃ sarvābhogavigato bhavati |",
    "293:14": "tasya sarveṇa sarvaṃ dvayasamudācāro vā nimittasamudācāro vā nābhāsībhavati |",
    "293:15": "tadyathāpi nāma bho jinaputrā brahmalokopapattisthitaḥ kāmāvacarān kleśān na samudācarati,",
    "293:16": "evameva bho jinaputrā bodhisattvo'calāyāṃ bodhisattvabhūmau sthitaḥ sarvacittamanovijñānasamudācārānna samudācarati |",
    "293:17": "sarvabuddhasamudācāramapi...bodhisamudācāramapi...bodhisattvasamudācāramapi...pratyekabuddhasamudācāramapi...-śrāvakasamudācāramapi...nirvāṇasamudācāramapi...arhatsamudācāramapi...anāgāmisamudācāramapi...-nirvāṇasamudācāramapi...arhatsamudācāramapi...anāgāmisamudācāramapi...sakṛdāgāmisamudācāramapi...-srotaāpannasamudācāramapi na samudācarati |",
    "293:18": "kaḥ punarvādo laukikān samudācārān samudācariṣyatīti ||",
    "293:19": "tasya khalu bho jinaputra bodhisattvasya evamimāmacalāṃ bodhisattvabhūmimanugatasya pūrvapraṇidhānabalādhānasthitasya buddhā bhagavantastasmin dharmamukhasrotasi tathāgatajñānopasaṃhāraṃ kurvanti |",
    "293:20": "evaṃ cainaṃ bruvanti - sādhu sādhu kulaputra |",
    "293:21": "eṣā paramārthakṣāntirbuddhadharmānugamāya |",
    "293:22": "api tu khalu punaḥ kulaputra yā asmākaṃ daśabalacaturvaiśāradyabuddhadharmasamṛddhiḥ,",
    "293:23": "sā tava nāsti |",
    "293:24": "tasyā buddhadharmasamṛddheḥ paryeṣaṇāya abhiyogaṃ kuru,",
    "293:25": "vīryamārabhasva |",
    "293:26": "etadeva kṣāntimukhaṃ monmokṣīḥ |",
    "293:27": "api tu khalu punaḥ kulaputra kiṃcāpi tvayaivaṃ śāntavimokṣavihāro'nuprāptaḥ,",
    "293:28": "imān punaraśāntānapraśāntān bālapṛthagjanān nānākleśasamudācāraprāptān vividhavitarkopahatamānasān samanvāhara, apekṣasva |",
    "293:29": "api tu khalu punaḥ kulaputra pūrvapraṇidhānamanusmara sattvārthasaṃprāpaṇaṃ jñānamukhācintyatāṃ ca |",
    "293:30": "api tu khalu punaḥ kulaputra eṣā sarvadharmāṇāṃ dharmatā |",
    "293:31": "utpādādvā tathāgatānāmanutpādādvā sthitaivaiṣā dharmatā dharmadhātusthitiḥ yadidaṃ sarvadharmaśūnyatā sarvadharmānupalabdhiḥ |",
    "293:32": "naitayā tathāgatā eva kevalaṃ prabhāvyante,",
    "293:33": "sarvaśrāvakapratyekabuddhā api hyetāmavikalpadharmatāmanuprāpnuvanti |",
    "293:34": "api tu khalu punaḥ kulaputra prekṣasva tāvat tvamasmākaṃ kāyāpramāṇatāṃ ca jñānāpramāṇatāṃ ca buddhakṣetrāpramāṇatāṃ ca jñānābhinirhārāpramāṇatāṃ ca prabhāmaṇḍalāpramāṇatāṃ ca svarāṅgaviśuddhyapramāṇatāṃ ca |",
    "293:35": "tathaiva tvamapyabhinirhāramutpādaya |",
    "293:36": "api tu khalu punaḥ kulaputra ekastveṣa āloko yo'yaṃ sarvadharmanirvikalpālokaḥ |",
    "293:37": "īdṛśāstu kulaputra dharmālokāstathāgatānāmaparyantagatā aparyantakṛtā aparyantabaddhāḥ,",
    "293:38": "yeṣāṃ saṃkhyā nāsti,",
    "293:39": "gaṇanā pramāṇamupaniṣadaupamyaṃ nāsti,",
    "293:40": "teṣāmadhigamāya abhinirhāramutpādaya |",
    "293:41": "api tu khalu punaḥ kulaputra prekṣasva tāvaddaśasu dikṣu apramāṇakṣetratāṃ ca apramāṇasattvatāṃ ca apramāṇadharmavibhaktitāṃ ca |",
    "293:42": "tatsarvamanugaṇaya |",
    "293:43": "yathāvattayā abhinirhāramutpādaya |",
    "293:44": "iti hi bho jinaputra te buddhā bhagavanta evaṃbhūmyanugatasya bodhisattvasya evaṃ pramukhānyaprameyāṇyasaṃkhyeyāni jñānābhinirhāramukhānyupasaṃharanti,",
    "293:45": "yairjñānābhinirhāramukhairbodhisattvo'pramāṇajñānavibhaktito'bhinirhārakarmābhiniṣpādayati ||",
    "293:46": "ārocayāmi te bho jinaputra,",
    "293:47": "prativedayāmi |",
    "293:48": "te cedbuddhā bhagavantastaṃ bodhisattvamevaṃ sarvajñajñānābhinirhāramukheṣu nāvatārayeyuḥ,",
    "293:49": "tadevāsya parinirvāṇaṃ bhavetsarvasattvakāryapratiprasrabdhiśca |",
    "293:50": "tena khalu punarbuddhā bhagavantastasya bodhisattvasya tāvadapramāṇaṃ jñānābhinirhārakarmopasaṃharanti,",
    "293:51": "yasyaikakṣaṇābhinirhṛtasya jñānābhinirhārakarmaṇaḥ sa pūrvakaḥ prathamacittotpādamupādāya yāvatsaptamīṃ bhūmipratiṣṭhāmupāgata ārambhaḥ śatatamīmapi kalāṃ nopeti,",
    "293:52": "sahasratamīmapi,",
    "293:53": "śatasahasratamīmapi...peyālaṃ...koṭīniyutaśatasahasratamīmapi kalāṃ nopeti,",
    "293:54": "saṃkhyāmapi,",
    "293:55": "gaṇanāmapi,",
    "293:56": "upamāmapi,",
    "293:57": "upanisāmapi,",
    "293:58": "yāvadaupamyamapi na kṣamate |",
    "293:59": "tatkasya hetoḥ?",
    "293:60": "tathā hi bho jinaputra pūrvamekakāyābhinirhāratayā caryābhinirhāro'bhūt |",
    "293:61": "imāṃ punarbhūmiṃ samārūḍhasya bodhisattvasya apramāṇakāyavibhaktito bodhisattvacaryābalaṃ samudāgacchati |",
    "293:62": "apramāṇaghoṣābhinirhārataḥ apramāṇajñānābhinirhārataḥ apramāṇopapattyabhinirhārataḥ apramāṇakṣetrapariśodhanataḥ apramāṇasattvaparipācanataḥ apramāṇabuddhapūjopasthānataḥ apramāṇadharmakāyānubodhataḥ apramāṇābhijñābalādhānābhinirhārataḥ apramāṇaparṣanmaṇḍalavibhaktyabhinirhārataśca apramāṇānugatena kāyavāṅmanaskarmābhinirhāreṇa sarvabodhisattvacaryābalaṃ samudāgacchatyavicālyayogena |",
    "293:63": "tadyathāpi nāma bho jinaputra mahāsamudragāmī poto'prāpto mahāsamudraṃ sābhogavāhano bhavati |",
    "293:64": "sa eva samanantaramanuprāpto mahāsamudramanābhogavāhano vātamaṇḍalīpraṇīto yadekadivasena mahāsamudre kramate,",
    "293:65": "tatsarvasābhogavāhanatayā na śakyaṃ varṣaśatenāpi tāvadaprameyamanuprāptum |",
    "293:66": "evameva bho jinaputra bodhisattvaḥ susaṃbhṛtamahākuśalamūlasaṃbhāro mahāyānasamudāgamābhirūḍho mahābodhisattvacaryāsāgaramanuprāpto yadekamuhūrtena jñānānābhogatayā sarvajñajñānenākramati,",
    "293:67": "tanna śakyaṃ pūrvakeṇa sābhogakarmaṇā kalpaśatasahasreṇāpi tāvadaprameyamanuprāptum ||",
    "293:68": "tatra bho jinaputra bodhisattvo'ṣṭamīṃ bodhisattvabhūmimanuprāpto mahatyā upāyakauśalyajñānābhinirhārānābhogaprasṛtayā bodhisattvabuddhyā sarvajñajñānaṃ vicārayan lokadhātusaṃbhavaṃ ca vicārayati,",
    "293:69": "lokadhātuvibhavaṃ ca vicārayati |",
    "293:70": "sa yathā ca lokaḥ saṃvartate,",
    "293:71": "taṃ ca prajānāti |",
    "293:72": "yathā ca loko vivartate,...|",
    "293:73": "yena ca karmopacayena lokaḥ saṃvartate,... |",
    "293:74": "yena ca karmakṣayeṇa loko vivartate,...|",
    "293:75": "yāvatkālaṃ ca lokaḥ saṃvartate, ...|",
    "293:76": "yāvatkālaṃ ca loko vivartate, ...|",
    "293:77": "yāvatkālaṃ ca lokaṃ saṃvṛttastiṣṭhati,...|",
    "293:78": "yāvatkālaṃ ca loko vivṛttastiṣṭhati,",
    "293:79": "taṃ ca prajānāti sarvatra cānavaśeṣataḥ |",
    "293:80": "sa pṛthivīdhātuparīttatāṃ ca prajānāti mahadgatatāṃ ca...apramāṇatāṃ ca...vibhaktitāṃ ca prajānāti |",
    "293:81": "abdhātu...|",
    "293:82": "tejodhātu...|",
    "293:83": "vāyudhātu...|",
    "293:84": "sa paramāṇurajaḥsūkṣmatāṃ ca prajānāti,",
    "293:85": "mahadgatatāṃ ca apramāṇatāṃ ca vibhaktitāṃ ca prajānāti |",
    "293:86": "apramāṇaparamāṇurajovibhaktikauśalyaṃ ca prajānāti |",
    "293:87": "asyāṃ ca lokadhātau yāvanti pṛthivīdhātoḥ paramāṇurajāṃsi tāni prajānāti |",
    "293:88": "yāvanti abdhātoḥ... |",
    "293:89": "tejodhātoḥ...|",
    "293:90": "vāyudhātoḥ...|",
    "293:91": "yāvantyo ratnavibhaktayo yāvanti ca ratnaparamāṇurajāṃsi tāni prajānāti |",
    "293:92": "sattvakāya... |",
    "293:93": "kṣetrakāya... |",
    "293:94": "sa sattvānāṃ kāyaudārikatāṃ ca kāyasūkṣmatāṃ ca kāyavibhaktitāṃ ca prajānāti |",
    "293:95": "yāvanti paramāṇurajāṃsi saṃbhūtāni nairayikakāyāśrayatastāni prajānāti |",
    "293:96": "tiryagyonikāyāśrayataḥ... |",
    "293:97": "...yamalokakāyāśrayataḥ... |",
    "293:98": "...asuralokakāyāśrayataḥ.... |",
    "293:99": "devalokakāyāśrayataḥ .... |",
    "293:100": "manuṣyalokakāyāśrayataḥ.... |",
    "293:101": "sa evaṃ paramāṇurajaḥprabhedajñānāvatīrṇaḥ kāmadhātusaṃvartaṃ ca prajānāti |",
    "293:102": "rūpadhātuvivartaṃ... |",
    "293:103": "ārūpyadhātuvivartaṃ ca prajānāti |",
    "293:104": "rūpadhātuparīttatāṃ.... ārūpyadhātuparīttatāṃ... |",
    "293:105": "āmadhātuparīttatāṃ ca mahadgatatāṃ ca apramāṇatāṃ ca vibhaktitāṃ ca prajānāti |",
    "293:106": "rūpadhātuparīttatāṃ... ārūpyadhātuparīttataṃ... |",
    "293:107": "kāmadhātuparīttatāṃ ca mahadgatatāṃ ca apramāṇatāṃ ca vibhaktitāṃ ca prajānāti |",
    "293:108": "rūpadhātvārūpyadhātuparīttatāṃ... |",
    "293:109": "traidhātukavicārajñānānugame svabhinirhṛtajñānālokaḥ sattvakāyaprabhedajñānakuśalaḥ kṣetrakāyavibhāgajñānakuśalaśca sattvopapattyāyatanābhinirhāre buddhiṃ cārayati |",
    "293:110": "sa yādṛśī sattvānāmupapattiśca kāyasamudāgamaśca,",
    "293:111": "tādṛśameva svakāyamadhitiṣṭhati sattvaparipācanāya |",
    "293:112": "sa ekāmapi trisāhasramahāsāhasrāṃ lokadhātuṃ spharitvā sattvānāṃ svakāyaṃ vibhaktyadhimuktiṣu tathatvāyopapattaye'bhinirharati pratibhāsajñānānugamanatayā (yathā sattvāḥ paripākaṃ gacchantyanuttarasamyaksaṃbodhivimuktaye) |",
    "293:113": "evaṃ dve vā tisro vā catasro vā pañca vā daśa vā viṃśatirvā triṃśadvā catvāriṃśadvā pañcāśadvā śataṃ vā yāvadanabhilāpyā api trisāhasramahāsāhasrā lokadhātūḥ spharitvā sattvānāṃ svakāyaṃ...peyālaṃ...pratibhāsajñānānugamanatayā |",
    "293:114": "sa evaṃjñānasamanvāgato'syāṃ bhūmau supratiṣṭhita ekabuddhakṣetrācca na calati,",
    "293:115": "anabhilāpyeṣu buddhakṣetreṣu tathāgataparṣanmaṇḍaleṣu ca pratibhāsaprāpto bhavati ||",
    "293:116": "yādṛśī sattvānāṃ kāyavibhaktiśca varṇaliṅgasaṃsthānārohapariṇāhādhimuktyadhyāśayaśca teṣu buddhakṣetreṣu teṣu ca parṣanmaṇḍaleṣu tatra tatra tathā tathā svakāyamādarśayati |",
    "293:117": "sa śramaṇaparṣanmaṇḍaleṣu śramaṇavarṇarūpamādarśayati |",
    "293:118": "brāhmaṇaparṣanmaṇḍaleṣu brāhmaṇavarṇarūpamādarśayati |",
    "293:119": "kṣatriya...|",
    "293:120": "vaiśya...|",
    "293:121": "śūdra... |",
    "293:122": "gṛhapati... |",
    "293:123": "cāturmahārājika... |",
    "293:124": "trāyastriṃśa... |",
    "293:125": "evaṃ yāma... |",
    "293:126": "tuṣita... |",
    "293:127": "nirmāṇarati... |",
    "293:128": "paranirmitavaśavarti... |",
    "293:129": "māra... |",
    "293:130": "brahma... |",
    "293:131": "yāvadakaniṣṭha... |",
    "293:132": "śrāvakavaineyikānāṃ sattvānāṃ śrāvakakāyavarṇarūpamādarśayati |",
    "293:133": "pratyekabuddhavaineyikānāṃ sattvānāṃ pratyekabuddhakāyavarṇarūpamādarśayati |",
    "293:134": "bodhisattva... |",
    "293:135": "tathāgata... |",
    "293:136": "iti hi bho jinaputra yāvanto'nabhilāpyeṣu buddhakṣetreṣu sattvānāmupapattyāyatanādhimuktiprasarāsteṣu tathatvāya svakāyavibhaktimādarśayati ||",
    "293:137": "sa sarvakāyavikalpāpagataḥ kāyasamatāprāptaḥ (taccāsya kāyasaṃdarśanamakṣūṇamavandhyaṃ ca sattvaparipākavinayāya)",
    "293:138": "sa sattvakāyaṃ ca prajānāti |",
    "293:139": "kṣetrakāyaṃ ca... |",
    "293:140": "karmavipākakāyaṃ ca... |",
    "293:141": "śrāvakakāyaṃ ca... |",
    "293:142": "pratyekabuddhakāyaṃ ca ... |",
    "293:143": "bodhisattvakāyaṃ ca... |",
    "293:144": "tathāgatakāyaṃ ca... |",
    "293:145": "jñānakāyaṃ ca... |",
    "293:146": "dharmakāyaṃ ca... |",
    "293:147": "ākāśakāyaṃ ca prajānāti |",
    "293:148": "sa sattvānāṃ cittāśayābhinirhāramājñāya yathākālaparipākavinayānatikramādākāṅkṣan sattvakāyaṃ svakāyamadhitiṣṭhati |",
    "293:149": "evaṃ kṣetrakāyaṃ karmavipākakāyaṃ...ātmakāyamadhitiṣṭhati |",
    "293:150": "sa sattvānāṃ cittāśayābhinirhāramājñāya yaṃ yameva kāyaṃ yasmin yasmin kāye ākāṅkṣati,",
    "293:151": "taṃ tameva kāyaṃ tasmin tasmin kāye (svakāyaṃ)",
    "293:152": "adhitiṣṭhati |",
    "293:153": "sa sattvakāyānāṃ karmakāyatāṃ ca prajānāti |",
    "293:154": "vipākakāyatāṃ ca... |",
    "293:155": "kleśakāyatāṃ ca... |",
    "293:156": "rūpakāyatāṃ ca... |",
    "293:157": "ārūpyakāyatāṃ ca prajānāti |",
    "293:158": "kṣetrakāyānāṃ parīttatāṃ ca prajānāti,",
    "293:159": "mahadgatatāṃ ca apramāṇatāṃ ca saṃkliṣṭatāṃ ca viśuddhatāṃ ca vyatyastatāṃ ca adhomūrdhatāṃ ca samatalatāṃ ca samavasaraṇatāṃ ca digjālavibhāgatāṃ ca prajānāti |",
    "293:160": "karmavipākakāyānāṃ vibhaktisaṃketaṃ prajānāti |",
    "293:161": "evaṃ śrāvakākāyānāṃ pratyekabuddhakāyānāṃ bodhisattvakāyānāṃ vibhaktisaṃketaṃ prajānāti |",
    "293:162": "tathāgatakāyānāmabhisaṃbodhikāyatāṃ ca prajānāti |",
    "293:163": "praṇidhānakāyatāṃ ca... |",
    "293:164": "nirmāṇakāyatāṃ ca |",
    "293:165": "adhiṣṭhānakāyatāṃ ca |",
    "293:166": "rūpalakṣaṇānuvyañjanavicitrālaṃkārakāyatāṃ ca |",
    "293:167": "prabhākāyatāṃ ca |",
    "293:168": "manomayakāyatāṃ ca |",
    "293:169": "puṇyakāyatāṃ ca |",
    "293:170": "jñānakāyatāṃ ca |",
    "293:171": "dharmakāyatāṃ ca prajānāti |",
    "293:172": "jñānakāyānāṃ suvicāritatāṃ ca prajānāti |",
    "293:173": "yathāvannistīraṇatāṃ ca phalaprayogasaṃgṛhītatāṃ ca laukikalokottaravibhāgatāṃ ca triyāṇavyavasthānatāṃ ca sādhāraṇāsādhāraṇatāṃ ca nairyāṇikānairyāṇikatāṃ ca śaikṣāśaikṣatāṃ ca prajānāti |",
    "293:174": "dharmakāyānāṃ samatāṃ ca prajānāti |",
    "293:175": "avikopanatāṃ ca avasthānasaṃketasaṃvṛttivyavasthānatāṃ ca sattvāsattvadharmavyavasthānatāṃ ca buddhadharmāryasaṃghavyavasthānatāṃ ca prajānāti |",
    "293:176": "ākāśakāyānāmapramāṇatāṃ ca sarvatrānugatatāṃ ca aśarīratāṃ ca avitathānantatāṃ ca rūpakāyābhivyaktitāṃ ca prajānāti ||",
    "293:177": "sa evaṃ kāyajñānābhinirhāraprāpto vaśavartī bhavati sarvasattveṣu |",
    "293:178": "āyurvaśitāṃ ca pratilabhate'nabhilāpyānabhilāpyakalpāyuḥpramāṇādhiṣṭhānatayā |",
    "293:179": "cetovaśitāṃ ca pratilabhate'pramāṇāsaṃkhyeyasamādhinidhyaptijñānapraveśatayā |",
    "293:180": "pariṣkāravaśitāṃ ca sarvalokadhātvanekavyūhālaṃkārapratimaṇḍitādhiṣṭhānasaṃdarśanatayā |",
    "293:181": "karmavaśitāṃ ca yathākālaṃ karmavipākādhiṣṭhānasaṃdarśanatayā |",
    "293:182": "upapattivaśitāṃ ca sarvalokadhātūpapattisaṃdarśanatayā adhimuktisaṃdarśanatayā sarvalokadhātubuddhapratipūrṇasaṃdarśanatayā praṇidhānasaṃdarśanatayā yatheṣṭabuddhakṣetrakālābhisaṃbodhisaṃdarśanatayā ṛddhisaṃdarśanatayā sarvabuddhakṣetraṛddhivikurvaṇasaṃdarśanatayā dharmasaṃdarśanatayā anantamadhyadharmamukhālokasaṃdarśanatayā jñānasaṃdarśanatayā tathāgatabalavaiśāradyāveṇikabuddhadharmalakṣaṇānuvyañjanābhisaṃbodhisaṃdarśanatayā ||",
    "293:183": "sa āsāṃ daśānāṃ bodhisattvavaśitānāṃ sahapratilambhena acintyajñānī ca bhavati atulyajñānī ca aprameyajñānī ca vipulajñānī ca asaṃhāryajñānī ca bhavati |",
    "293:184": "tasyaivaṃbhūmyanugatasya evaṃ jñānasamanvāgatasya atyantāgavadyaḥ kāyakarmasamudācāraḥ pravartate,",
    "293:185": "atyantānavadyaśca vāk... |",
    "293:186": "atyantānavadyaśca manaḥsamudācāraḥ pravartate |",
    "293:187": "jñānapūrvaṃgamo jñānānuparivartī prajñāpāramitādhipateyo mahākaruṇāpūrvaka upāyakauśalyasuvibhaktaḥ praṇidhānasvabhinirhṛtastathāgatādhiṣṭhānasvadhiṣṭhito'pratiprasrabdhasattvārthaprayogo'paryantalokadhātuvibhaktigataḥ |",
    "293:188": "samāsato bho jinaputra bodhisattvasya imāmacalāṃ bodhisattvabhūmimanuprāptasya sarvabuddhadharmasamudānayanāya kāyavāṅmanaskarmasamudācāraḥ pravartate |",
    "293:189": "sa evamimāmacalāṃ bodhisattvabhūmimanuprāptaḥ supratiṣṭhitāśayabalaśca bhavati sarvakleśasamudācārāpagatatvāt |",
    "293:190": "supratiṣṭhitādhyāśayabalaśca bhavati mārgāvipravāsitatvāt |",
    "293:191": "mahākaruṇābalasupratiṣṭhitaśca bhavati sattvārthānutsargatvāt |",
    "293:192": "mahāmaitrībala...sarvajagatparitrāṇatvāt |",
    "293:193": "dhāraṇībala...asaṃpramoṣadharmatvāt |",
    "293:194": "pratibhānabala...sarvabuddhadharmapravicayavibhāgakuśalatvāt |",
    "293:195": "abhijñābala...aparyantalokadhātucaryāvibhāgakuśalatvāt |",
    "293:196": "praṇidhānabala...sarvabodhisattvakriyānutsargatvāt |",
    "293:197": "pāramitābala...sarvabuddhadharmasamudānayanatvāt |",
    "293:198": "tathāgatādhiṣṭhānabala...sarvākārasarvajñānābhimukhatvāt |",
    "293:199": "sa evaṃbalādhānaprāptaḥ sarvakriyāśca saṃdarśayati,",
    "293:200": "sarvakriyāsu ca anavadyo bhavatyanupaliptaśca ||",
    "293:201": "iyaṃ bho jinaputra bodhisattvasya aṣṭamī jñānabhūmiracaletyucyate'saṃhāryatvāt |",
    "293:202": "avivartyabhūmirityucyate jñānāvivartyatvāt |",
    "293:203": "durāsadabhūmirityucyate sarvajagaddurjñānatvāt |",
    "293:204": "kumārabhūmirityucyate anavadyatvāt |",
    "293:205": "janmabhūmirityucyate yathābhiprāyavaśavartitvāt |",
    "293:206": "pariniṣpannabhūmirityucyate apunaḥkāryatvāt |",
    "293:207": "pariniṣṭhitabhūmirityucyate |",
    "293:208": "sukṛtajñānavicayatvāt |",
    "293:209": "nirmāṇabhūmirityucyate svabhinirhṛtapraṇidhānatvāt |",
    "293:210": "adhiṣṭhānabhūmirityucyate |",
    "293:211": "parāvikopanatvāt |",
    "293:212": "anābhogabhūmirityucyate pūrvāntābhinirhṛtatvāt ||",
    "293:213": "evaṃ jñānasvabhinirhṛtaḥ khalu punarbho jinaputra bodhisattvo buddhagotrānugato buddhaguṇaprabhāvabhāsitastathāgateryāpathacaryācāritrānugato buddhaviṣayābhimukhaḥ satatasamitaṃ svadhiṣṭhitatathāgatādhiṣṭhānaśca bhavati śakrabrahmalokapālapratyudgataśca vajrapāṇisatatānubaddhaśca samādhibalānutsṛṣṭaśca ca apramāṇakāyavibhaktyabhinirhṛtaśca sarvakāyacaryābalopagataśca mahābhijñāvipākapariniṣpannaśca anantasamādhivaśavartī ca apramāṇavyākaraṇapratyeṣakaśca yathāparipavakkajagadabhisaṃbodhinidarśakaśca bhavati |",
    "293:214": "sa evaṃ jñānabhūmyanugato mahāyānamaṇḍalānupraviṣṭaḥ suvicāritamahājñānābhijñaḥ satatasamitaṃ pramuktaprajñālokaraśmirasaṅgadharmadhātupathāvatīrṇo lokadhātupathavibhaktikovidaḥ sarvākāraguṇasaṃdarśakaḥ svacittotpādavaśavartī pūrvāntāparāntasuvicitajñānaḥ sarvamārapathāvartanavivartanajñānānugataḥ sarvatathāgataviṣayagocarānupraviṣṭo'paryantalokadhātuprasareṣu bodhisattvacaryāṃ caratyapratyudāvartyayogena |",
    "293:215": "tata ucyate bodhisattvo'calāṃ bodhisattvabhūmimanuprāpta iti ||",
    "293:216": "tatra bho jinaputra acalāṃ bodhisattvabhūmimanuprāpto bodhisattvaḥ satatasamitamaparyantatathāgatadarśanāvirahito bhavati samādhibalasvabhinirhṛtatvāt |",
    "293:217": "audārikaṃ buddhadarśanapūjopasthānaṃ notsṛjati |",
    "293:218": "sa ekaikasmin kalpe ekaikasmin lokadhātuprasare anekān buddhān,",
    "293:219": "anekāni buddhaśatāni...peyālaṃ...anekāni buddhakoṭīnayutaśatasahasrāṇi satkaroti gurukaroti mānayati pūjayati sarvākārapūjābhinirhāraṃ copasaṃharati |",
    "293:220": "tāṃśca tathāgatān paryupāste,",
    "293:221": "lokadhātuvibhaktipūrvakaṃ ca dharmālokopasaṃhāraṃ pratīcchati |",
    "293:222": "sa bhūyasyā mātrayā tathāgatadharmakośaprāpto'saṃhāryo bhavati lokadhātuparipṛcchānirdeśeṣu |",
    "293:223": "tāni cāsya kuśalamūlānyanekān kalpānuttapyante... |",
    "293:224": "tadyathāpi nāma bho jinaputra tadeva jātarūpaṃ supariniṣṭhitaṃ kuśalena karmāreṇa suparikarmakṛtaṃ jambūdvīpasvāminaḥ kaṇṭhe śirasi vā ābaddhamasaṃhāryaṃ bhavati sarvajambūdvīpakānāṃ sattvānāmābharaṇavikṛtaiḥ,",
    "293:225": "evameva bho jinaputra asyāmacalāyāṃ bodhisattvabhūmau sthitasya bodhisattvasya tāni kuśalamūlānyasaṃhāryāṇi bhavanti sarvaśrāvakapratyekabuddhairyāvatsaptamībhūmisthitaiśca bodhisattvaiḥ |",
    "293:226": "imāṃ ca bhūmimanugatasya bodhisattvasya mahatī prajñājñānaprabhā sattvānāṃ kleśatamāṃsi praśamayati suvibhaktajñānamukhābhinirhāratayā |",
    "293:227": "tadyathāpi nāma bho jinaputra sāhasriko mahābrahmā sāhasra lokadhātuṃ maitryā spharitvā prabhayāvabhāsayati,",
    "293:228": "evameva bho jinaputra bodhisattvo'syāmacalāyāṃ bodhisattvabhūmau sthito yāvaddaśabuddhakṣetraśatasahasraparamāṇurajaḥsamān lokadhātūn mahatā maitryavabhāsena spharitvā sattvānāṃ kleśaparidāhānanupūrveṇa praśamayati,",
    "293:229": "āśrayāṃśca prahlādayati |",
    "293:230": "tasya daśabhyaḥ pāramitābhyaḥ praṇidhānapāramitā atiriktatamā bhavati,",
    "293:231": "na ca pariśeṣāsu na samudāgacchati yathābalaṃ yathābhajamānam |",
    "293:232": "iyaṃ bhavanto jinaputrā bodhisattvasya acalā nāma aṣṭamī bodhisattvabhūmiḥ samāsanirdeśataḥ |",
    "293:233": "vistaraśaḥ punaraparyantakalpanirdeśaniṣṭhāto'nugantavyā |",
    "293:234": "yasyāṃ pratiṣṭhito bodhisattvo bhūyastvena mahābrahmā bhavati sāhasrādhipatiḥ |",
    "293:235": "abhibhūranabhibhūto'nvarthadarśī vaśiprāptaḥ kṛtī prabhuḥ sattvānāṃ sarvaśrāvakapratyekabuddhabodhisattvapāramitopadeśopasaṃhāreṣu asaṃhāryo lokadhātuvibhaktiparipṛcchānirdeśeṣu |",
    "293:236": "yacca kiṃcit... ||",
    "293:237": "acalā nāma aṣṭamī bhūmiḥ ||"
}