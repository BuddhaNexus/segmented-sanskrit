{
  "S03n227:0": "4. śreṣṭhi-jātakam",
  "S03n227:1": "atyayamapyavigaṇayya ditsanti satpuruṣāḥ |",
  "S03n227:2": "kena nāma svasthena na dātavyaṃ syāt?",
  "S03n227:3": "tadyathānuśrūyate-",
  "S03n227:4": "bodhisattvabhūtaḥ kilāyaṃ bhagavānbhāgyātiśayaguṇādutthānasampadā cādhigatavipuladhanasamṛddhiraviṣamavyavahāraśīlatvālloke bahumānaniketabhūta udārābhijanavānanekavidyākalāvikalpādhigamavimalataramatirguṇamāhātmyādrājñā samupahṛtasammānaḥ pradānaśīlatvāllokasādhāraṇavibhavaḥ śreṣṭhī babhūva |",
  "S03n227:5": "arthibhiḥ prītahṛdayaiḥ kīrtyamānamitastataḥ |",
  "S03n227:6": "tyāgaśauryonnataṃ nāma tasya vyāpa diśo daśa ||1 ||",
  "S03n227:7": "dadyānna dadyāditi tatra nāsīdvicāradolācalamānaso'rthī |",
  "S03n227:8": "khyātāvadāne hi babhūva tasminvisrambhadhṛṣṭapraṇayo'rthivargaḥ ||2 ||",
  "S03n227:9": "nā'sau jugopātmasukhārthamarthaṃ na spardhayā lobhaparābhavādvā |",
  "S03n227:10": "sattvārthiduḥkhaṃ na śaśāka soḍhuṃ nāstīti vaktuṃ ca tato jugopa ||3 ||",
  "S03n227:11": "atha kadācittasya mahāsattvasya bhojanakāle snātānuliptagātrasya kuśalodārasūdopakalpite samupasthitevarṇagandharasasparśādiguṇasamudite vicitre bhakṣyabhojyādividhau tatpuṇyasambhārābhivṛddhikāmo jñānāgninirdagdhasarvakleśendhanaḥ pratyekabuddhastadgṛhamabhijagāma bhikṣārthī |",
  "S03n227:12": "samupetya ca dvārakoṣṭhake vyatiṣṭhata |",
  "S03n227:13": "aśaṅkitācañcaladhīrasaumyamavekṣamāṇo yugamātramurvyāḥ |",
  "S03n227:14": "tatrāvatasthe praśamābhijātaḥ sa pātrasaṃsaktakarāgrapadmaḥ ||4 ||",
  "S03n227:15": "atha māraḥ pāpīyānbodhisattvasya tāṃ dānasampadamamṛṣyamāṇastadvidhnārthamantarā ca taṃ bhadantamantarā ca dvāradehalīṃ pracalajvālākarālodaramanekapauruṣamatigambhīraṃ bhayānakadarśanaṃ sapratibhayanirghoṣaṃ narakamabhinirmame visphuradbhiranekairjanaśatairācitam |",
  "S03n227:16": "atha bodhisattvaḥ pratyekabuddhaṃ bhikṣārthinamabhigatamālokya patnīmuvāca-bhadre ! svayamāryāya paryāptaṃ piṇḍapātaṃ dehīti |",
  "S03n227:17": "sā tatheti pratiśrutya praṇītaṃ bhakṣyabhojyamādāya prasthitā |",
  "S03n227:18": "narakamālokya dvārakoṣṭhakasamīpe bhayaviṣādacañcalākṣī sahasā nyavartata |",
  "S03n227:19": "kimetaditi ca bhartrā paryanuyuktā samāpatitasādhvasāpihitakaṇṭhī tatkathañcittasmai kathayāmāsa |",
  "S03n227:20": "atha bodhisattvaḥ kathamayamāryo madgṛhādanavāptabhikṣa eva pratiyāsyatīti sasambhramaṃ tattasyāḥ kathitamanādṛtya svayameva ca praṇītaṃ bhakṣyabhojyamādāya tasya mahātmanaḥ piṇḍapātaṃ pratipādayitukāmo dvārakoṣṭhakasamīpamabhigatastamatibhīṣaṇamantarā narakaṃ dadarśa |",
  "S03n227:21": "tasya kiṃ svididamiti samutpannavitarkasya māraḥ pāpīyānbhavanabhitterviniḥsṛtya saṃdṛśyamānadivyādbhūtavapurantarikṣe sthitvā hitakāma iva nāmābravīt-gṛhapate mahārauravanāmāyaṃ mahānarakaḥ |",
  "S03n227:22": "arthipraśaṃsāvacanapralubdhā ditsanti dānavyasanena ye'rthān |",
  "S03n227:23": "śaratsahasrāṇi bahūni teṣāmasminnivāso'sulabhapravāsaḥ ||5 ||",
  "S03n227:24": "arthastrivargasya viśeṣahetustasminhate kena hato na dharmaḥ |",
  "S03n227:25": "dharmaṃ ca hatvārthanibarhaṇena kathaṃ nu na syānnarakapratiṣṭhaḥ ||6 ||",
  "S03n227:26": "dānaprasaṅgena ca dharmamūlaṃ ghnatā tvayārthaṃ yadakāri pāpam |",
  "S03n227:27": "tvāmattumabhyudgatametadasmājjvālāgrajihvaṃ narakāntakāsyam ||7 ||",
  "S03n227:28": "tatsādhu dānādviniyaccha buddhimevaṃ hi sadyaḥpatanaṃ na te syāt |",
  "S03n227:29": "viceṣṭamānaiḥ karuṇaṃ rudadbhirmā dātṛbhirgāḥ samatāmamībhiḥ ||8 ||",
  "S03n227:30": "pratigrahītā tu jano'bhyupaiti nivṛttadānāpanayaḥ suratvam |",
  "S03n227:31": "tatsvargamārgāvaraṇādviramya dānodyamātsaṃyamamāśrayasva ||9 ||",
  "S03n227:32": "atha bodhisattvo nūnamasyaitaddurātmano mama dānavighnāya viceṣṭitamityavagamya sattvāvaṣṭambhadhīraṃ vinayamadhurāvicchedaṃ niyatamityavocadenam |",
  "S03n227:33": "asmaddhitāvekṣaṇadakṣiṇena vidarśito'yaṃ bhavatāryamārgaḥ |",
  "S03n227:34": "yuktā viśeṣeṇa ca daivateṣu parānukampānipuṇā pravṛttiḥ ||10 ||",
  "S03n227:35": "doṣodayātpūrvamanantaraṃ vā yuktaṃ tu tacchāntipathena gantum |",
  "S03n227:36": "gate prayāsaṃ hyupacāradoṣairvyādhau cikitsāpraṇayo vighātaḥ ||11 ||",
  "S03n227:37": "idaṃ ca dānavyasanaṃ madīyaṃ śaṅke cikitsāviṣayavyatītam |",
  "S03n227:38": "tathā hyanādṛtya hitaiṣitāṃ te na me manaḥ saṅkacati pradānāt ||12 ||",
  "S03n227:39": "dānādadharmaṃ ca yadūcivāṃstvamarthaṃ ca dharmasya viśeṣahetum |",
  "S03n227:40": "tanmānuṣī neyamavaiti buddhirdānādṛte dharmapatho yathārthaḥ ||13 ||",
  "S03n227:41": "nidhīyamānaḥ sa nu dharmahetuścauraiḥ prasahyātha vilupyamānaḥ |",
  "S03n227:42": "oghodarāntarvinimagnamūrtirhutāśanasyāśanatāṃ gato vā ||14 ||",
  "S03n227:43": "yaccāttha dātā narakaṃ prayāti pratigrahītā tu surendralokam |",
  "S03n227:44": "vivardhitastena ca me tvayā'yaṃ dānodyamaḥ saṃyamayiṣyatāpi ||15 ||",
  "S03n227:45": "ananyathā cāstu vacastavedaṃ svargaṃ ca me yācanakā vrajantu |",
  "S03n227:46": "dānaṃ hi me lokahitārthamiṣṭaṃ nedaṃ svasaukhyodayasādhanāya ||16 ||",
  "S03n227:47": "atha sa māraḥ pāpīyānpunarapi bodhisattvaṃ hitaiṣīva dhīrahastenovāca-",
  "S03n227:48": "hitoktimetāṃ mama cāpalaṃ vā samīkṣya yenecchasi tena gaccha |",
  "S03n227:49": "sukhānvito vā bahumānapūrvaṃ smartāsi māṃ vipratisāravānvā ||17 ||",
  "S03n227:50": "bodhisattva uvāca-ma rṣa ! marṣayatu bhavān |",
  "S03n227:51": "kāmaṃ patāmi narakaṃ sphuradugravahniṃ",
  "S03n227:52": "jvālāvalīḍhaśithilāvanatena mūrdhnā |",
  "S03n227:53": "na tvarthināṃ praṇayadarśitasauhṛdānāṃ",
  "S03n227:54": "sammānakālamavamānanayā hariṣye ||18 ||",
  "S03n227:55": "ityuktvā bodhisattvaḥ svabhāgyabalāvaṣṭambhājjānānaśca niratyayatāṃ dānasya nivāraṇaikarasamavadhūya svajanaparijanaṃ sādhvasānabhibhūtamatirabhivṛddhadānābhilāṣo narakamadhyena prāyāt |",
  "S03n227:56": "puṇyānubhāvādatha tasya tasminnapaṅkajaṃ paṅkajamudbabhūva |",
  "S03n227:57": "avajñayevāvajahāsa māraṃ yacchuklayā keśaradantapaṅkatyā ||19 ||",
  "S03n227:58": "atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātamasmai prāyacchat |",
  "S03n227:59": "manaḥprasādapratibodhanārthaṃ tasyātha bhikṣurviyadutpapāta |",
  "S03n227:60": "varṣañjvalaṃścaiva sa tatra reje savidyududdyotapayodalakṣmyā ||20 ||",
  "S03n227:61": "avamṛditamanorathastu māro dyutiparimoṣamavāpya vaimanasyāt |",
  "S03n227:62": "tamabhimukhamudīkṣituṃ na sehe saha narakeṇa tatastirobabhūva ||21 ||",
  "S03n227:63": "tatkimidamupanītam ?",
  "S03n227:64": "evamatyayamapyavigaṇayya ditsanti satpuruṣāḥ |",
  "S03n227:65": "kena nāma svasthena na dātavyaṃ syāt ?",
  "S03n227:66": "na sattvavantaḥ śakyante bhayādapyagatiṃ gamayitumityevamapyunneyam |",
  "S03n227:67": "iti śreṣṭhijātakaṃ caturtham |"
}