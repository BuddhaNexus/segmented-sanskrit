{
  "SA07n933:0": "pañcamaḥ sargaḥ",
  "SA07n933:1": "nanda-dīkṣā",
  "SA07n933:2": "athāvatīryāśvarathadvipebhyaḥ śākyā yathāsvarddhigṛhītaveṣāḥ |",
  "SA07n933:3": "mahāpaṇebhyo vyavahāriṇaśca mahāmunau bhaktivaśāt praṇemuḥ ||1 ||",
  "SA07n933:4": "kecit praṇamyānuyayurmuhūrttaṃ kecit praṇamyārthavaśena jagmuḥ |",
  "SA07n933:5": "kecit svakeṣvāvasatheṣu tasthuḥ kṛtvāñjalīn vīkṣaṇatatparākṣāḥ ||2 ||",
  "SA07n933:6": "buddhastatastatra narendramārge sroto mahadbhaktimato janasya |",
  "SA07n933:7": "jagāma duḥkhena vigāhamāno jalāgame strota ivāpagāyāḥ ||3 ||",
  "SA07n933:8": "atho mahadbhiḥ pati saṃpatadbhiḥ saṃpūjyamānāya tathāgatāya |",
  "SA07n933:9": "karttuṃ praṇāmaṃ na śaśāka nandastenābhireme tu gurormahimnā ||4 ||",
  "SA07n933:10": "svaṃ cāvasaṅgaṃ pathi nirmumukṣurbhaktiṃ janasyānyamateśva rakṣan |",
  "SA07n933:11": "nandaṃ ca gehābhimukhaṃ jighṛkṣan mārgaṃ tato'nyaṃ sugataḥ prapede ||5 ||",
  "SA07n933:12": "tato viviktaṃ ca viviktacetāḥ sanmārgavin mārgamabhipratasthe |",
  "SA07n933:13": "gatvāgrataścāgryatamāya tasmai nāndīvimuktāya nanāma nandaḥ ||6 ||",
  "SA07n933:14": "śanairvrajanneva sa gauraveṇa paṭāvṛtāṃso vinatārdhakāyaḥ |",
  "SA07n933:15": "adhonibaddhāñjalirūrdhvanetraḥ sagadgadaṃ vākyamidaṃ babhāṣe ||7 ||",
  "SA07n933:16": "prāsādasaṃstho bhagavantamantaḥpraviṣṭamaśrauṣamanugrahāya |",
  "SA07n933:17": "atastvarāvānahamabhyupeto gṛhasya kakṣyāmahato'bhyasūyan ||8 ||",
  "SA07n933:18": "tatsādhu sāhupriya mattpriyārtham tatrāstu bhikṣūttama bhaikṣakālaḥ |",
  "SA07n933:19": "asau hi madhyaṃ nabhaso yiyāsuḥ kālaṃ pratismārayatīva sūryaḥ ||9 ||",
  "SA07n933:20": "ityevamuktaḥ praṇatena tena snehābhimānonmukhalocanena |",
  "SA07n933:21": "tādṛṅ nimittaṃ sugataścakāra nāhārakṛtyaṃ sa yathā viveda ||10 ||",
  "SA07n933:22": "tataḥ sa kṛtvā munaye praṇāmaṃ gṛhaprayāṇāya matiṃ cakāra |",
  "SA07n933:23": "anugrahārthaṃ sugatastu tasmai pātraṃ dadau puraṣkarapatranetraḥ ||11 ||",
  "SA07n933:24": "tataḥ sa loke dadataḥ phalārthaṃ pātrasya tasyāpratimasya pātram |",
  "SA07n933:25": "jagrāha cāpagrahaṇakṣamābhyāṃ padmopamābhyāṃ prayataḥ karābhyām ||12 ||",
  "SA07n933:26": "parāṅmukhantvanyamanaskamārād vijñāya nandaḥ sugataṃ gatāstham |",
  "SA07n933:27": "hastasthapātro'pi gṛhaṃ yiyāsuḥ sasāra mārgānmunimīkṣamāṇaḥ ||13 ||",
  "SA07n933:28": "bhāryānurāgeṇa yadā gṛhaṃ sa pātraṃ gṛhītvā'pi yiyāsureva |",
  "SA07n933:29": "vimohayāmāsa munistatastaṃ rathyāmukhasyāvaraṇena tasya ||14 ||",
  "SA07n933:30": "nirmokṣabījaṃ hi dadarśa tasya jñānaṃ mṛdu kleśarajaśca tīvram |",
  "SA07n933:31": "kleśānukūlaṃ viṣayātmakaṃ ca nandaṃ yatastaṃ munirācakarṣa ||15 ||",
  "SA07n933:32": "saṃkleśapakṣo dvividhaśca dṛṣṭastathā dvikalpo vyavadānapakṣaḥ |",
  "SA07n933:33": "ātmāśrayo hetubalādhikasya bāhyāśrayaḥ pratyayagauravasya ||16 ||",
  "SA07n933:34": "ayatnato hetubalādhikastu nirmucyate ghaṭṭitamātra eva |",
  "SA07n933:35": "yatnena tu pratyayaneyabuddhirvimokṣamāpnoti parāśrayeṇa ||17 ||",
  "SA07n933:36": "nandaḥ sa ca pratyayaneyacetā yaṃ śiśriye tanmayatāmavāpa |",
  "SA07n933:37": "yasmādimaṃ tatra cakāra yannaṃ taṃ snehapaṅkān munirujjihīrṣan ||18 ||",
  "SA07n933:38": "nandastu duḥkhena viceṣṭamānaḥ śanairagatyā gurumanvagacchat |",
  "SA07n933:39": "bhāryāmukhaṃ vīkṣaṇalolanetraṃ vicintayannārdraviśeṣakaṃ tat ||19 ||",
  "SA07n933:40": "tato munistaṃ priyamālyahāraṃ vasantamāsena kṛtābhihāram |",
  "SA07n933:41": "nināya bhagnapramadāvihāraṃ vidyāvihārābhimataṃ vihāram ||20 ||",
  "SA07n933:42": "dīnaṃ mahākāruṇikastatastaṃ dṛṣṭvā muhūrta karuṇāyamānaḥ |",
  "SA07n933:43": "kareṇa cakrāṅkatalena mūrdhni pasparśa caivedamuvāca cainam ||21 ||",
  "SA07n933:44": "yāvanna hiṃsraḥ samupaiti kālaḥ śamāya tāvat kuru saumya buddhim |",
  "SA07n933:45": "sarvāsvavasthāsviha vartamānaṃ sarvābhisāreṇa nihanti mṛtyuḥ ||22 ||",
  "SA07n933:46": "sādhāraṇāt svapnanibhādasārāllolaṃ manaḥ kāmasukhānniyaccha |",
  "SA07n933:47": "havyairivāgneḥ pavaneritasya lokasya kāmairna hi tṛptirasti ||23 ||",
  "SA07n933:48": "śraddhādhanaṃ śreṣṭhatamaṃ dhanebhyaḥ prajñārasasṛptikaro rasebhyaḥ |",
  "SA07n933:49": "pradhānamadhyātmasukhaṃ sukhebhyo'vidyāratirduḥkhatamāratibhyaḥ ||24 ||",
  "SA07n933:50": "hitasya vaktā pravaraḥ suhṛdbhyo dharmāya khedo guṇavān śramebhyaḥ |",
  "SA07n933:51": "jñānāya kṛtyaṃ paramaṃ kriyābhyaḥ kimindriyāṇāmupagamya dāsyam ||25 ||",
  "SA07n933:52": "tanniścitaṃ bhīlkamaśugviyuktaṃ pareṣvanāyattamahāryamanyaiḥ |",
  "SA07n933:53": "nityaṃ śivaṃ śāntisukhaṃ vṛṇīṣva kimindriyārthārthamanarthamūḍhvā ||26 ||",
  "SA07n933:54": "jarāsamā nāstyamṛjā prajānāṃ vyādheḥ samo nāsti jagatyanarthaḥ |",
  "SA07n933:55": "mṛtyoḥ samaṃ nāsti bhayaṃ pṛthivyāmetattrayaṃ khalvavaśena sevyam ||27 ||",
  "SA07n933:56": "snehena kaścinna samo'sti pāśaḥ sroto na tṛṣṇāsamamasti hāri |",
  "SA07n933:57": "rāgāgninā nāsti samastathāgnistaccet trayaṃ nāsti sukhaṃ ca te'sti ||28 ||",
  "SA07n933:58": "avaśyabhāvī priyaviprayogastasmāñca śoko niyataṃ niṣevyaḥ |",
  "SA07n933:59": "śokena conmādamupeyivāṃso rājarṣayo'nye'pyavaśā vicelu ||29 ||",
  "SA07n933:60": "prajñāmayaṃ varma badhāna tasmānno kṣāntinighnasya hi śokabāṇāḥ |",
  "SA07n933:61": "mahacca dagdhuṃ bhavakakṣajālaṃ saṃghukṣayālpāgnimivātmatejaḥ ||30 ||",
  "SA07n933:62": "yathauṣadhairhastagataiḥ savidyo na daśyate kaścana pannagena |",
  "SA07n933:63": "tathānapekṣo jitalokamoho na daśyate śokabhujaṃgamena ||31 ||",
  "SA07n933:64": "āsthāya yogaṃ parigamya tattvaṃ na trāsamāgacchati mṛtyukāle |",
  "SA07n933:65": "ābaddhavarmā sudhanuḥ kṛtāsro jigīṣayā śūra ivāhavasthaḥ ||32 ||",
  "SA07n933:66": "ityevamuktaḥ sa tathāgatena sarveṣu bhūteṣvanukampakena |",
  "SA07n933:67": "dhṛṣṭaṃ girāntarhṛdayena sīdaṃstatheti nandaḥ sugataṃ babhāṣe ||33 ||",
  "SA07n933:68": "atha pramādācca tamujjihīrṣan matvāgamasyaiva ca pātrabhūtam |",
  "SA07n933:69": "prabrājayānanda śamāya nandamityabravīnmaitramanā maharṣiḥ ||34 ||",
  "SA07n933:70": "nandaṃ tato'ntarmanasā rudantamehīti vaidehamunirjagāda |",
  "SA07n933:71": "śanaistatastaṃ samupetya nando na pravrajiṣyāmyahamityuvāca ||35 ||",
  "SA07n933:72": "śrutvātha nandasya manīṣitaṃ tad buddhāya vaidehamuniḥ śaśaṃsa |",
  "SA07n933:73": "saṃśrutya tasmādapi tasya bhāvaṃ mahāmunirnandamuvāca bhūyaḥ ||36 ||",
  "SA07n933:74": "mayyagraje pravrajite'jitātman bhrātṛṣvanupravrajiteṣu cāsmān |",
  "SA07n933:75": "jñātīṃśca dṛṣṭvā vratino gṛhasthān saṃvinna kiṃ te'sti na vāsti cetaḥ ||37 ||",
  "SA07n933:76": "rājarṣayaste viditā na nūnaṃ vanāni ye śiśriyire hasantaḥ |",
  "SA07n933:77": "niṣṭhīvya kāmānupaśāntikāmāḥ kāmeṣu naivaṃ kṛpaṇeṣu saktāḥ ||38 ||",
  "SA07n933:78": "bhūyaḥ samālokya gṛheṣu doṣān niśāmya tattyāgakṛtaṃ ca śarma |",
  "SA07n933:79": "naivāsti moktuṃ matirālayaṃ te deśaṃ mumūrṣoriva sopasargam ||39 ||",
  "SA07n933:80": "saṃsārakāntāraparāyaṇasya śive kathaṃ te pathi nārurukṣā |",
  "SA07n933:81": "āropyamāṇasya tameva mārgaṃ bhraṣṭasya sārthādiva sārthikasya ||40 ||",
  "SA07n933:82": "yaḥ sarvato veśmani dahyamāne śayīta mohānna tato vyapeyāt |",
  "SA07n933:83": "kālāgninā vyādhijarāśikhena loke pradīpte sa bhavet pramattaḥ ||41 ||",
  "SA07n933:84": "praṇīyamānaśca yathā vadhāya matto hasecca pralapecca vadhyaḥ |",
  "SA07n933:85": "mṛtyau tathā tiṣṭhati pāśahaste śocyaḥ pramādyan viparitacetāḥ ||42 ||",
  "SA07n933:86": "yadā narendrāśca kuṭumbinaśca vihāya bandhūṃśca parigrahāṃśca |",
  "SA07n933:87": "yayuśca yāsyanti ca yānti caiva priyeṣvanityeṣu kuto'nurodhaḥ ||43 ||",
  "SA07n933:88": "kiñcinna paśyāmi ratasya yatra tadanyabhāvena bhavenna duḥkham |",
  "SA07n933:89": "tasmāt kvacinna kṣamate prasaktiryadi kṣamastadvigamānna śokaḥ ||44 ||",
  "SA07n933:90": "tatsaumya lolaṃ parigamya lokaṃ māyopamaṃ citramivendrajālam |",
  "SA07n933:91": "priyābhidhānaṃ tyaja mohajālaṃ chettuṃ matiste yadi duḥkhajālam ||45 ||",
  "SA07n933:92": "varaṃ hitodarkamāniṣṭamannaṃ na svādu yat syādahitānubaddham |",
  "SA07n933:93": "yasmādahaṃ tvāṃ viniyojayāmi śive śucau vartmani vipriye'pi ||46 ||",
  "SA07n933:94": "bālasya dhātrī vinigṛhya loṣṭhaṃ yathoddharatyāsyapuṭapraviṣṭam |",
  "SA07n933:95": "tathojjihīrṣuḥ khalu rāgaśalyaṃ tattvāmavocaṃ paruṣaṃ hitāya ||47 ||",
  "SA07n933:96": "aniṣṭamapyauṣadhamāturāya dadāti vaidyaśca yathā nigṛhya |",
  "SA07n933:97": "tadvanmayoktaṃ pratikūlametattubhyaṃ hitodarkamanugrahāya ||48 ||",
  "SA07n933:98": "tadyāvadeva kṣaṇasaṃnipāto na mṛtyurāgacchati yāvadeva |",
  "SA07n933:99": "yāvadvayo yogavidhau samarthaṃ buddhiṃ kuru śreyasi tāvadeva ||49 ||",
  "SA07n933:100": "ityevamuktaḥ sa vināyakena hitaiṣiṇā kāruṇikena nandaḥ |",
  "SA07n933:101": "kartāsmi sarvaṃ bhagavan vacaste tathā yathājñāpayasītyuvāca ||50 ||",
  "SA07n933:102": "ādāya vaidehamunistatastaṃ nināya saṃśliṣya viceṣṭamānam |",
  "SA07n933:103": "vyayojayaccāśrupariplutākṣaṃ keśaśriyaṃ chatranibhasya mūrdhnaḥ ||51 ||",
  "SA07n933:104": "atho nataṃ tasya mukhaṃ sabāṣpaṃ pravāsyamāneṣu śiroruheṣu |",
  "SA07n933:105": "vakrāgranālaṃ nalinaṃ taḍāge varṣodakaklinnamivābabhāse ||52 ||",
  "SA07n933:106": "nandastatastarukaṣāyaviraktavāsāścintāvaśo navagṛhīta iva dvipendraḥ |",
  "SA07n933:107": "pūrṇaḥ śaśī bahulapakṣagataḥ kṣapānte bālātapena pariṣikta ivāvabhāse ||53 ||",
  "SA07n933:108": "saundarananda kāvye “nanda-dīkṣā“ nāma pañcama sarga samāpta |"
}