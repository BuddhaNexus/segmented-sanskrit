{
  "S03n252:0": "29. brahma-jātakam",
  "S03n252:1": "mithyādṛṣṭiparamāṇyavadyānīti viśesānukampyāḥ satāṃ dṛṣṭivyasanagatāḥ |",
  "S03n252:2": "tadyathānuśrūyate-",
  "S03n252:3": "bodhisattvaḥ kilāyaṃ bhagavān dhyānābhyāsopacitasya kuśalasya karmaṇo vipākaprabhāvād brahmaloke janma pratilebhe |",
  "S03n252:4": "tasya tanmahadapi dhyānaviśeṣādhigataṃ brāhmaṃ sukhaṃ pūrvajanmasu kāruṇyaparicayānnaiva parahitakaraṇavyāpāranirutsukaṃ manaścakāra |",
  "S03n252:5": "viṣayasukhenāpi parāṃ pramādavaktavyatāṃ vrajati lokaḥ |",
  "S03n252:6": "dhyānasukhairapi tu satāṃ na tiraskriyate parahitecchā ||1 ||",
  "S03n252:7": "atha kadācitsa mahātmā karuṇāśrayabhūtaṃ vividhadūḥkhavyasanaśatopasṛṣṭamutkliṣṭavyāpādavihiṃsākāmadhātuṃ kāmadhātuṃ vyalokayan dadarśa videharājamaṅgadinnaṃ nāma kumitrasaṃparkadoṣādasanmanaskāraparicayācca mithyādṛṣṭigahane paribhramantam |",
  "S03n252:8": "nāsti paralokaḥ,",
  "S03n252:9": "kutaḥ śubhaśubhānāṃ karmaṇāṃ vipāka ityevaṃ sa niścayamupetya praśāntadharmakriyautsukyaḥ pradānaśīlādisukṛtapratipattivimukhaḥ saṃrūḍhaparibhavabuddhirdhārmikeṣvaśraddhārūkṣamatirdharmaśāstreṣu parihāsacittaḥ parlokakathāsu śithilavinayopacāragauravabahumānaḥ śramaṇabrāhmaṇeṣu kāmasukhaparāyaṇo babhūva |",
  "S03n252:10": "śubhāśubhaṃ karma sukhāsukhodayaṃ dhruvaṃ paratreti virūḍhaniścayaḥ |",
  "S03n252:11": "apāsya pāpa yatate śubhāśrayo yatheṣṭamaśraddhatayā tu gamyate ||2 ||",
  "S03n252:12": "atha sa mahātmā devarṣistasya rājñastena dṛṣṭivyasanopanipātenāpāyikena lokānarthākarabhūtena samāvarjitānukampastasya rājño viṣayasukhākalitamateḥ śrīmati pravivikte vimānadeśe'vatiṣṭhamānasyābhijvalan brahmalokātpurastātsamavatatāra |",
  "S03n252:13": "atha sa rājā tamagniskandhamiva jvalantaṃ vidyutsamūhamiva cāvabhāsamānaṃ dinakarakīraṇasaṃghātamiva ca parayā dīptyā virocamānamabhivīkṣya tattejasābhibhūtamatiḥ sasaṃbhramaḥ prāñjalirena pratyutthāya sabahumānamudīkṣamāṇa ityuvāca-",
  "S03n252:14": "karoti te bhūriva saṃparigrahaṃ nabho'pi padmopamapāda pādayoḥ |",
  "S03n252:15": "vibhāsi saurīmiva codvahan prabhāṃ vilocanānandanarūpa ko bhavān ||3 ||",
  "S03n252:16": "bodhisattva uvāca-",
  "S03n252:17": "jitvā dṛptau śāstravamukhyāviva saṃkhye",
  "S03n252:18": "rāgadveṣau cittasamādānabalena |",
  "S03n252:19": "brāhmaṃ lokaṃ ye'bhigatā bhūmipa teṣāṃ",
  "S03n252:20": "devarṣīṇāmanyatamaṃ māṃ tvamavehi ||4 ||",
  "S03n252:21": "ityukte sa rājā svāgatādipriyavacanapuraḥsaraṃ pādyārghyasatkāramasmai samupahṛtya savismayamenamabhivīkṣamāṇa uvāca-āścaryarūpaḥ khalu te maharṣe ṛddhiprabhāvaḥ |",
  "S03n252:22": "prāsādabhittiṣvaviṣajyamānaścaṃkramyase vyomni yathaiva bhūmau |",
  "S03n252:23": "śatahradonmeṣasamṛddhadīpte pracakṣva tatkena taveyamṛddhiḥ ||5 ||",
  "S03n252:24": "bodhisattva uvāca-",
  "S03n252:25": "dhyānasya śīlasya ca nirmalasya varasya caivendriyasaṃvarasya |",
  "S03n252:26": "sātmīkṛtasyānyabhaveṣu rājannevaṃprakārā phalasiddhireṣā ||6 ||",
  "S03n252:27": "rājovāca-kiṃ satyamevedamasti paraloka iti ?",
  "S03n252:28": "brahmovāca-āma |",
  "S03n252:29": "asti mahārāja paralokaḥ |",
  "S03n252:30": "rājovāca-kathaṃ punaridaṃ mārṣa śakyamasmābhirapi śraddhātuṃ syāt ?",
  "S03n252:31": "bodhisattva uvāca-sthūlametanmahārāja pratyakṣādipramāṇayuktigrāhyamāptajananidarśitakramaṃ parīkṣākramagamyaṃ ca |",
  "S03n252:32": "paśyatu bhavān |",
  "S03n252:33": "candrārkanakṣatravibhūṣaṇā dyaustiryagvikalpāśca bahuprakārāḥ |",
  "S03n252:34": "pratyakṣarūpaḥ paraloka eṣa mā te'tra saṃdehajaḍā matirbhūt ||7 ||",
  "S03n252:35": "jātismarāḥ santi ca tatra tatra dhyānābhiyogātsmṛtipāṭavācca |",
  "S03n252:36": "ato'pi lokaḥ parato'numeyaḥ sākṣyaṃ ca nanvatra kṛtaṃ mayaiva ||8 ||",
  "S03n252:37": "yadbuddhipūrvaiva ca buddhisiddhirlokaḥ paro'stīti tato'pyavehi |",
  "S03n252:38": "ādyā hi yā garbhagatasya buddhiḥ sānantaraṃ pūrvakajanmabuddheḥ ||9 ||",
  "S03n252:39": "jñeyāvabodhaṃ ca vadanti buddhiṃ janmādibuddherviṣayo'sti tasmāt |",
  "S03n252:40": "na caihiko'sau nayanādyabhāvātsiddhau yadiyastu paraḥ sa lokaḥ ||10 ||",
  "S03n252:41": "pitryaṃ svabhāvaṃ vyatiricya dṛṣṭaḥ śīlādibhedaśca yataḥ prajānām |",
  "S03n252:42": "nākasmikasyāsti ca yatprasiddhirjātyantarābhyāsamayaḥ sa tasmāt ||11 ||",
  "S03n252:43": "paṭutvahīne'pi matiprabhāve jaḍaprakāreṣvapi cendriyeṣu |",
  "S03n252:44": "vinopadeśātpratipadyate yatprasūtamātraḥ stanapānayatnam ||12 ||",
  "S03n252:45": "āhārayogyāsu kṛtaśramatvaṃ taddarśayatyasya bhavāntareṣu |",
  "S03n252:46": "abhyāsasiddhirhi paṭukaroti śikṣāgaṇaṃ karmasu teṣu teṣu ||13 ||",
  "S03n252:47": "tatra cetparalokasaṃpratyayāparicayātsyādiyamāśaṅkā bhavataḥ-",
  "S03n252:48": "yatsaṃkucanti vikasanti ca apṅkajāti",
  "S03n252:49": "kāmaṃ tadanyabhavaceṣṭisiddhireṣā |",
  "S03n252:50": "no cettadiṣṭamatha kiṃ stanapānayatnaṃ",
  "S03n252:51": "jātyantarīyakapariśramajaṃ karoṣi ||14 ||",
  "S03n252:52": "sā cāśaṅkā nānuvidheyā niyamāniyamadarśanātprayatnānupapattyupapattibhyāṃ ca |",
  "S03n252:53": "dṛṣṭo hi kālaniyamaḥ kamalaprabodhe",
  "S03n252:54": "saṃmīlane ca na punaḥ stanapānayatne |",
  "S03n252:55": "yatnaśca nāsti kamale stanape tu dṛṣṭaḥ",
  "S03n252:56": "sūryaprabhāva iti padmavikāsahetuḥ ||15 ||",
  "S03n252:57": "tadevaṃ mahārāja samyagupaparīkṣamāṇena śakyametacchraddhātum-asti paraloka iti |",
  "S03n252:58": "atha sa rājā mithyādṛṣṭiparigrahābhiniviṣṭabuddhitvādupacitapāpatvācca tāṃ paralokakathāṃ śrutvā asukhāyamāna uvāca-bho maharṣe,",
  "S03n252:59": "lokaḥ paro yadi na bālavibhīṣikaiṣā",
  "S03n252:60": "grāhyaṃ mayaitaditi vā yadi manyase tvam |",
  "S03n252:61": "teneha naḥ pradiśa niṣkaśatāni pañca",
  "S03n252:62": "tatte sahasramahamanyabhave pradāsye ||16 ||",
  "S03n252:63": "atha bodhisattvastadasya prāgalbhyaparicayanirviśaṅkaṃ mithyādṛṣṭiviṣodgārabhūtamasamudācāravacanaṃ yukteneva krameṇa pratyuvāca-",
  "S03n252:64": "ihāpi tāvaddhanasaṃpadarthinaḥ prayuñjate naiva dhanaṃ durātmani |",
  "S03n252:65": "na ghasmare nānipuṇe na cālase gataṃ hi yattatra tadantameti tat ||17 ||",
  "S03n252:66": "yameva paśyanti tu savyapatrapaṃ śamābhijātaṃ vyavahāranaipuṇam |",
  "S03n252:67": "ṛṇaṃ prayacchanti raho'pi tadvidhe tadarpaṇaṃ hyabhyudayāvahaṃ dhanam ||18 ||",
  "S03n252:68": "kramaśca tāvadvidha eva gamyatāmṛṇaprayoge nṛpa pāralaukike |",
  "S03n252:69": "tvayi tvasaddarśanaduṣṭaceṣṭite dhanaprayogasya gatirna vidyate ||19 ||",
  "S03n252:70": "kudṛṣṭidoṣaprabhavairhi dāruṇairnipātitaṃ tvāṃ narake svakarmabhiḥ |",
  "S03n252:71": "vicetasaṃ niṣkasahasrakāraṇādrujāturaṃ kaḥ praticodayettataḥ ||20 ||",
  "S03n252:72": "na tatra candrārkakarairdigaṅganā vibhānti saṃkṣiptatamo'vaguṇṭhanāḥ |",
  "S03n252:73": "na caiva tārāgaṇabhūṣaṇaṃ nabhaḥ saraḥ prabuddhaiḥ kumudairivekṣyate ||21 ||",
  "S03n252:74": "paratra yasminnivasanti nāstikā ghanaṃ tamastatra himaśca mārutaḥ |",
  "S03n252:75": "karoti yo'stīnyapi dārayan rujaṃ tamātmavān kaḥ praviśeddhanepsayā ||22 ||",
  "S03n252:76": "dhanāndhakāre paṭudhūmadurdine bhramanti kecinnarakodare ciram |",
  "S03n252:77": "svavadhracīrapravikarṣaṇāturāḥ parasparapraskhalanārtanādinaḥ ||23 ||",
  "S03n252:78": "viśīryamāṇaiścarṇairmuhurmahurjvalatkukūle narake tathāpare |",
  "S03n252:79": "diśaḥ pradhāvanti tadunmumukṣayā na cāntamāyāntyaśubhasya nāyuṣaḥ ||24 ||",
  "S03n252:80": "ātakṣya takṣāṇa ivāpareṣāṃ gātrāni raudrā viniyamya yāmyāḥ |",
  "S03n252:81": "nistakṣṇuvantyeva śitāgraśastrāḥ sārdreṣu dāruṣviva labdhaharṣāḥ ||25 ||",
  "S03n252:82": "samutkṛttasarvatvaco vedanārtā vimāṃsīkṛtāḥ kecidapyasthiśeṣāḥ |",
  "S03n252:83": "na cāyānti nāśaṃdhṛtā duṣkṛtaiḥ svaistathā cāpare khaṇḍaśaśchidyamānāḥ ||26 ||",
  "S03n252:84": "jvalitapṛthukhalīnapūrṇavaktrāḥ sthiradahanāsu mahīṣvayomayīṣu |",
  "S03n252:85": "jvalanakapilayoktratotravaśyāściramapare valato rathān vahanti ||27 ||",
  "S03n252:86": "saṃghātaparvatasamāgamapiṣṭadehāḥ |",
  "S03n252:87": "kecittadākramaṇacūrṇitamūrtayo'pi |",
  "S03n252:88": "duḥkhe mahatyavikale'pi ca no mriyante",
  "S03n252:89": "yāvatparikṣayamupaiti na karma pāpam ||28 ||",
  "S03n252:90": "droṇiṣu kecijjvalanojjvalāsu lauhairmahadbhirmusalairjvaladbhiḥ |",
  "S03n252:91": "samāni pañcāpi samāśatāni saṃcūrṇyamānā visṛjanti nāsūn ||29 ||",
  "S03n252:92": "tīkṣṇāyasajvalitakaṇṭakakarkaśeṣu tapteṣu vidrumanibheṣvapare drumeṣu |",
  "S03n252:93": "pāṭyanta ūrdhvamadha eva ca kṛṣyamāṇāḥ krūrai ravairapuruṣaiḥ puruṣairyamasya ||30 ||",
  "S03n252:94": "jvaliteṣu taptatapanīyanibheṣvaṅgārarāśiṣu mahatsvapare |",
  "S03n252:95": "upabhuñjate svacaritasya phalaṃ vispanditārasitamatrabalāḥ ||31 ||",
  "S03n252:96": "kecittīkṣṇaiḥ śaṅkaśatairātatajihvā",
  "S03n252:97": "jvālāmālādīptatarāyāṃ vasudhāyām |",
  "S03n252:98": "rāraṭyante tīvrarujāviṣṭaśarīrāḥ",
  "S03n252:99": "pratyāyyante te ca tadānīṃ paralokam ||32 ||",
  "S03n252:100": "āveṣṭyante lohapaṭṭairjvaladbhirniṣkāthyante lohakumbhīṣvathānye |",
  "S03n252:101": "kecittīkṣṇaiḥ śastravarṣaiḥ kṣatāṅgā nistvaṅmāṃsā vyālasaṃghaiḥ kriyante ||33 ||",
  "S03n252:102": "kecitklāntā vahnisaṃsparśatīkṣṇaṃ kṣāraṃ toyaṃ vaitaraṇyāṃ viśanti |",
  "S03n252:103": "saṃśīryante yatra māṃsāni teṣāṃ no tu prāṇā duṣkṛtairdhāryamāṇā ||35 ||",
  "S03n252:104": "aśucikuṇapamabhyupeyivāṃso hradamiva dāhapariśramārtacittāḥ |",
  "S03n252:105": "atulamanubhavanti tatra duḥkhaṃ krimiśatajarjaritāsthibhiḥ śarīraiḥ ||36 ||",
  "S03n252:106": "pāṭyante krakacairjvaladbhirapare kecinniśātaiḥ kṣuraiḥ",
  "S03n252:107": "kecinmudgaravegapiṣṭaśirasaḥ kūjanti śokāturāḥ |",
  "S03n252:108": "pacyante pṛthuśūlabhinnavapuṣaḥ kecidvidhūme'nale",
  "S03n252:109": "pāyyante jvalitāgnivarṇamapare lauhaṃ rasanto rasam ||37 ||",
  "S03n252:110": "apare śvabhirbhṛśabalaiḥ śabalairabhipatya tīkṣṇadaśanairdaśanaiḥ |",
  "S03n252:111": "pariluptamāṃsatanavastanavaḥ prapatanti dīnavirutā virutāḥ ||38 ||",
  "S03n252:112": "evaṃprakāramasukhaṃ nirayeṣu ghoraṃ",
  "S03n252:113": "prāpto bhaviṣyati (bhavān)",
  "S03n252:114": "svakṛtapraṇunnaḥ |",
  "S03n252:115": "śokāturaṃ śramaviṣādaparītacittaṃ",
  "S03n252:116": "yācedṛṇaṃ ka iva nāma tadā bhavantam ||39 ||",
  "S03n252:117": "lauhīṣu durjanakalevarasaṃkulāsu",
  "S03n252:118": "kumbhīṣvabhijvalitavahnidurāsadāsu |",
  "S03n252:119": "prakvāthavegavaśagaṃ vivaśaṃ bhramantaṃ",
  "S03n252:120": "yācedṛṇaṃ ka iva nāma tadā bhavantam ||40 ||",
  "S03n252:121": "yaccāyasajvalitakilanibaddhadehaṃ",
  "S03n252:122": "nirdhūmavahnikapile vasudhātale vā |",
  "S03n252:123": "nirdahyamānavapuṣaṃ karuṇaṃ rudantaṃ",
  "S03n252:124": "yācedṛṇaṃ ka iva nāma tadā bhavantam ||41 ||",
  "S03n252:125": "prāptaṃ parābhavaṃ taṃ duḥkhāni mahānti kastadānubhavantam |",
  "S03n252:126": "yācedṛṇaṃ bhavantaṃ prativacanamapi pradātumaprabhavantam ||42 ||",
  "S03n252:127": "viśasyamānaṃ himamārutena vā nikūjitavye'pi vipannavikramam |",
  "S03n252:128": "vidāryamāṇa bhṛśamārtinādinaṃ paratra kastvārhati yācituṃ dhanam ||43 ||",
  "S03n252:129": "vihiṃsyamāna puruṣairyamasya vā viceṣṭamānaṃ jvalite'thavānale |",
  "S03n252:130": "śvavāyasairvyāhṛtamāṃsaśoṇitaṃ paratra kastvā dhanayācñayā tudet ||44 ||",
  "S03n252:131": "vadhavikartanatāḍanapāṭanairdahanatakṣaṇapeṣāṇabhedanaiḥ |",
  "S03n252:132": "viśasanairvividhaiśca sadāturaḥ kathamṛṇaṃ pratidāsyasi me tadā ||45 ||",
  "S03n252:133": "atha sa rājā,",
  "S03n252:134": "tāṃ nirayakathāmatibhīṣaṇāṃ samupaśrutya jātasaṃvegastyaktamithyādṛṣṭyanurāgo labdhasaṃpratyayaḥ paraloke,",
  "S03n252:135": "tamṛṣivaraṃ praṇamyovāca-",
  "S03n252:136": "niśamya tāvannareṣu yātanāṃ bhayādidaṃ vidravatīva me manaḥ |",
  "S03n252:137": "kathaṃ bhaviṣyāmi na tāṃ sameyivān vitakravahnirdahatīva māṃ punaḥ ||46 ||",
  "S03n252:138": "mayā hyasaddarśananaṣṭacetasā kuvarmanā yātamadīrghadarśinā |",
  "S03n252:139": "tadatra me sādhugatirgatirbhavān parāyaṇaṃ tvaṃ śaraṇaṃ ca me mune ||47 ||",
  "S03n252:140": "yathaiva me dṛṣṭitamastvayoddhṛtaṃ divākareṇeva samudyatā tamaḥ |",
  "S03n252:141": "tathaiva mārgaṃ tvamṛṣe pracakṣva me bhajeya yenāhamito na durgatim ||48 ||",
  "S03n252:142": "athainaṃ bodhisattvaḥ saṃvignamānasamṛjūbhūtadṛṣṭiṃ dharmapratipattipātrabhūtamavekṣya piteva putramācārya iva ca śiṣyamanukampamāna iti samanuśaśāsa-",
  "S03n252:143": "suśiṣyavṛttyā śramaṇadvijeṣu pūrve guṇaprema yathā vicakruḥ |",
  "S03n252:144": "nṛpāḥ svavṛttyā ca dayāṃ prajāsu kīrtikṣamaḥ sa tridivasya panthāḥ ||49 ||",
  "S03n252:145": "adharmamasmād bhṛśadurjayaṃ jayan kadaryabhāvaṃ ca durutaraṃ taran |",
  "S03n252:146": "upaihi ratnātiśayojjvalaṃ jvalan divaspateḥ kāñcanagopuraṃ puram ||50 ||",
  "S03n252:147": "manasyasaddarśanasaṃstute'stu te rucisthiraṃ sajjanasaṃmataṃ matam |",
  "S03n252:148": "jahīhi taṃ bāliśarañjanaijanaiḥ pravedito'dharmaviniścayaśca yaḥ ||51 ||",
  "S03n252:149": "tvayā hi saddarśanasādhunādhunā narendra vṛttena yiyāsatā satā |",
  "S03n252:150": "yadaiva citte guṇarūkṣatā kṣatā tadaiva te mārgakṛtāspadaṃ padam ||52 ||",
  "S03n252:151": "kuruṣva tasmād guṇasādhanaṃ dhanaṃ śivāṃ ca loke svahitodayāṃ dayām |",
  "S03n252:152": "sthiraṃ ca śīlendriyasaṃvaraṃ varaṃ paratra hi syādaśivaṃ na tena te ||53 ||",
  "S03n252:153": "svapuṇyalakṣmyā nṛpa dīptayāptayā sukṛtsu śuklatvamanojñayājñayā |",
  "S03n252:154": "carātmano'rthapratisaṃhitaṃ hitaṃ jagadvyathāṃ kīrtimanoharaṃ haran ||54 ||",
  "S03n252:155": "tvamatra sanmānasasārathī rathī sva eva deho guṇasūratho rathaḥ |",
  "S03n252:156": "arūkṣatākṣo damadānacakravān samanvitaḥ puṇyamanīṣayeṣayā ||55 ||",
  "S03n252:157": "yatendriyāśvaḥ smṛtiraśmisaṃpadā matipratodaḥ śrutivistarāyudhaḥ |",
  "S03n252:158": "hrayupaskaraḥ saṃnaticārukūbaraḥ kṣamāyugo dākṣagatirdhṛtisthiraḥ ||56 ||",
  "S03n252:159": "asadvacaḥsaṃyamanādakūjano manojñavāṅ mandagabhīranisvanaḥ |",
  "S03n252:160": "amuktasaṃdhirniyamāvikhaṇḍanādasatkriyājihmavivarjanārjavaḥ ||57 ||",
  "S03n252:161": "anena yānena yaśaḥpatākinā dayānuyātreṇa śamoccaketunā |",
  "S03n252:162": "caran parātmārthamamohabhāsvatā na jātu rājannirayaṃ gamiṣyasi ||58 ||",
  "S03n252:163": "iti sa mahātmā tasya rājñastadasaddarśanāndhakāraṃ bhāsvarairvacanakiraṇairvyavadhūya prakāśya cāsmai sugatimārgaṃ tatraivāntardadhe |",
  "S03n252:164": "atha sa rājā samupalabdhaparalokavṛttāntatattvaḥ pratilabdhasamyagdarśanacetāḥ sāmātyapaurajānapado dānadamasaṃyamaparāyaṇo babhūva |",
  "S03n252:165": "tadevaṃ mithyādṛṣṭiparamāṇyavadyānīti viśeṣeṇānukampyāḥ satāṃ dṛṣṭivyasanagatāḥ |",
  "S03n252:166": "evaṃ saddharmaśravaṇaṃ paripūrṇāṃ śraddhāṃ paripūrayatītyevamapyupaneyam |",
  "S03n252:167": "evaṃ parato dharmaśravaṇaṃ samyagdṛṣṭyutpādapratyayo bhavatītyevamapyupaneyam |",
  "S03n252:168": "evamāsādanāmapi santastaddhitopadeśena pratinudanti kṣamāparicayānna pāruṣyeṇeti satpraśaṃsāyāṃ kṣāmāvarṇe'pi vācyam |",
  "S03n252:169": "saṃvegādevamāśu śreyobhimukhatā bhavatīti saṃvegakathāyāmapi vācyamiti |",
  "S03n252:170": " || iti brahma-jātakamekonatriṃśattamam ||"
}