{
  "SA10n846:0": "lokātītastavaḥ",
  "SA10n846:1": "lokātīta namastubhyaṃ viviktajñānavedine |",
  "SA10n846:2": "yastvaṃ jagaddhitāyaiva khinnaḥ karuṇayā ciram || 1 ||",
  "SA10n846:3": "skandhamātravinirmukto na sattvo'stīti tena tam |",
  "SA10n846:4": "sattvārthaṃ ca parikhedamagamastvaṃ mahāmune || 2 ||",
  "SA10n846:5": "te'pi skandhāstvayā dhīman dhīmadbhayaḥ saṃprakāśitāḥ |",
  "SA10n846:6": "māyāmarīcigandharvanagarasvapnasannibhāḥ || 3 ||",
  "SA10n846:7": "hetutaḥ saṃbhavo yeṣāṃ tadabhāvānna santi ye |",
  "SA10n846:8": "kathaṃ nāma na tatspaṣṭaṃ pratibimbasamāgatāḥ || 4 ||",
  "SA10n846:9": "bhūtānyacakṣurgrāhyāṇi tanmayaṃ cākṣuṣaṃ katham |",
  "SA10n846:10": "rūpaṃ tvayaivaṃ bruvatā rūpagrāho nivāritaḥ || 5 ||",
  "SA10n846:11": "vedanīyaṃ vinā nāsti vedanā'to nirātmikā |",
  "SA10n846:12": "tacca vedyaṃ svabhāvena nāstītyabhimataṃ tava || 6 ||",
  "SA10n846:13": "saṃjñārthayorananyatve mukhaṃ dahyeta vahninā |",
  "SA10n846:14": "anyatve'dhigamābhāvastvayokto bhūtavādinā || 7 ||",
  "SA10n846:15": "kartā svatantraḥ karmā'pi tvayoktaṃ vyavahārataḥ |",
  "SA10n846:16": "parasparāpekṣikī tu siddhiste'bhimatā'nayoḥ || 8 ||",
  "SA10n846:17": "na kartā'sti na bhoktā'sti puṇyāpuṇyaṃ pratītyajam |",
  "SA10n846:18": "yatpratītya na tajjātaṃ proktaṃ vācaspate tvayā || 9 ||",
  "SA10n846:19": "ajñāpyamānaṃ na jñeyaṃ vijñānaṃ tadvinā na ca |",
  "SA10n846:20": "tasmāt svabhāvato na sto jñānajñeye tvamūcivān || 10 ||",
  "SA10n846:21": "lakṣyāllakṣaṇamanyaccet syāttallakṣyamalakṣaṇam |",
  "SA10n846:22": "tayorabhāvo'nanyatve vispaṣṭaṃ kathitaṃ tvayā || 11 ||",
  "SA10n846:23": "lakṣyalakṣaṇanirmuktaṃ vāgudāhāravarjitam |",
  "SA10n846:24": "śāntaṃ jagadidaṃ dṛṣṭaṃ bhavatā jñānacakṣuṣā || 12 ||",
  "SA10n846:25": "na sannutpadyate bhāvo nāpyasan sadasanna ca |",
  "SA10n846:26": "na svato nāpi parato na dvābhyāṃ jāyate katham || 13 ||",
  "SA10n846:27": "na sataḥ sthitiyuktasya vināśa upapadyate |",
  "SA10n846:28": "nāsato'śvaviṣāṇena samasya samatā katham || 14 ||",
  "SA10n846:29": "bhāvānnārthāntaraṃ nāśo nāpyanarthāntaraṃ matam |",
  "SA10n846:30": "arthāntare bhavennityo nāpyanarthāntare bhavet || 15 ||",
  "SA10n846:31": "ekatve nahi bhāvasya vināśa upapadyate |",
  "SA10n846:32": "pṛthaktvena hi bhāvasya vināśa upapadyate || 16 ||",
  "SA10n846:33": "vinaṣṭāt kāraṇāttāvat kāryotpattirna yujyate |",
  "SA10n846:34": "na vā'vinaṣṭāt svapnena tulyotpattirmatā tava || 17 ||",
  "SA10n846:35": "niruddhādvā'niruddhādvā bījādaṅkurasaṃbhavaḥ |",
  "SA10n846:36": "māyotpādavadutpādaḥ sarva eva tvayocyate || 18 ||",
  "SA10n846:37": "atastvayā jagadidaṃ parikalpasamudbhavam |",
  "SA10n846:38": "parijñātamasadbhūtamanutpannaṃ na naśyati || 19 ||",
  "SA10n846:39": "nityasya saṃsṛtirnāsti naivānityasya saṃsṛtiḥ |",
  "SA10n846:40": "svapnavat saṃsṛtiḥ proktā tvayā tattvavidāṃvara || 20 ||",
  "SA10n846:41": "svayaṃ kṛtaṃ parakṛtaṃ dvābhyāṃ kṛtamahetukam |",
  "SA10n846:42": "tārkikairiṣyate duḥkhaṃ tvayātūktaṃ pratītyajam || 21 ||",
  "SA10n846:43": "yaḥ pratītyasamutpādaḥ śūnyatā saiva te matā |",
  "SA10n846:44": "bhāvaḥ svatantro nāstīti siṃhanādastavātulaḥ || 22 ||",
  "SA10n846:45": "sarvasaṅkalpahānāya śūnyatāmṛtadeśanā |",
  "SA10n846:46": "yasya tasyāmapi grāhastvayā'sāvavasāditaḥ || 23 ||",
  "SA10n846:47": "nirīhāvaśikāḥ śūnyā māyāvat pratyayodbhavāḥ |",
  "SA10n846:48": "sarvadharmāstvayā nātha niḥsvabhāvāḥ prakāśitāḥ || 24 ||",
  "SA10n846:49": "na tvayotpāditaṃ kiñcinna kiñcicca nirodhitam |",
  "SA10n846:50": "yathā pūrvaṃ tathā paścāt tathatāṃ buddhavānasi || 25 ||",
  "SA10n846:51": "āryairniṣevitāmetāmanāgamya hi bhāvanām |",
  "SA10n846:52": "animittasya vijñānaṃ bhavatīha kathaṃcana || 26 ||",
  "SA10n846:53": "animittamanāgamya mokṣo nāsti tvamuktavān |",
  "SA10n846:54": "atastvayā mahāyāne tat sākalyena darśitam || 27 ||",
  "SA10n846:55": "yadavāptaṃ mayā puṇyaṃ stutvā tvāṃ stutibhājanam |",
  "SA10n846:56": "nimittabandhanāpetaṃ bhūyāt tenākhilaṃ jagat || 28 ||",
  "SA10n846:57": "śrīlokātītastavaḥ samāptaḥ |"
}