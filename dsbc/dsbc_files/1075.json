{
    "1075:0": "dṛṣṭiparīkṣā saptaviṃśatitamaṃ prakaraṇam |",
    "1075:1": "yaścaivaṃ pratītyasamutpādaṃ yathābhūtaṃ samyak paśyati,",
    "1075:2": "sa na pūrvāntaṃ pratisarati,",
    "1075:3": "nāparāntaṃ pratisarati,",
    "1075:4": "- ityādi sūtre paṭhayate,",
    "1075:5": "tatra katamaḥ pūrvāntaḥ,",
    "1075:6": "katamo'parāntaḥ,",
    "1075:7": "kathaṃ na pratisaratīti?",
    "1075:8": "tadvayutpatyarthamidamārabhyate |",
    "1075:9": "tatra vartamānamātmabhāvamapekṣya atītā ātmabhāvāḥ pūrvānta ityucyate |",
    "1075:10": "pūrvo hi janmaparaṃparāṃśaḥ pūrvāntaḥ |",
    "1075:11": "taṃ na pratisarati,",
    "1075:12": "dṛṣṭiprakārairnālambate |",
    "1075:13": "pratītyasamutpādasya yathāvadavasthitatattvadarśanāt nānyathāvasthitaṃ vastu anyathā abhiniviśate |",
    "1075:14": "tatra aṣṭau dṛṣṭayaḥ pūrvāntamālambya anyathā pravṛttāḥ | tadyathā -",
    "1075:15": "abhūmatītamadhvānaṃ nābhūmiti ca dṛṣṭayaḥ |",
    "1075:16": "yāstāḥ śāśvatalokādyāḥ pūrvāntaṃ samupāśritāḥ ||1||",
    "1075:17": "tatra itiśabdaḥ ādyarthaḥ |",
    "1075:18": "athavā dṛṣṭidvayopādānamupalakṣaṇārtham |",
    "1075:19": "catastrastvetā dṛṣṭayaḥ |",
    "1075:20": "tadyathā - kiṃ nvahamabhūvamatītamadhvānam,",
    "1075:21": "nābhūvamatītamadhvānam,",
    "1075:22": "abhūvaṃ ca nābhūvaṃ ca,",
    "1075:23": "naivābhūvaṃ na nābhūvam, iti |",
    "1075:24": "etāścatasro dṛṣṭayaḥ pūrvāntaṃ samāśritāḥ |",
    "1075:25": "aparā api catasra ityāha-",
    "1075:26": "yāstāḥ śāśvatalokādyāḥ",
    "1075:27": "pūrvaṃ prasaṅgena upavarṇitāḥ, tā api",
    "1075:28": "pūrvāntaṃ samupāśritāḥ ||",
    "1075:29": "tatra yadyapi pūrvāntād dṛṣṭicatuṣṭayāduttaraṃ dṛṣṭicatuṣṭayaṃ nātibhidyate,",
    "1075:30": "tathāpi tāvanmātra viśeṣamāśritya pṛthagupādīyate |",
    "1075:31": "tacca uttaratra vyākhyāsyāmaḥ |",
    "1075:32": "tatra śāśvato lokaḥ ityetat,",
    "1075:33": "abhūvamatītamadhvānam,",
    "1075:34": "ityetasmānnātibhidyate |",
    "1075:35": "athavā ayaṃ viśeṣaḥ - yacchāśvato lokaḥ ityeṣāṃ dṛṣṭiḥ sāmānyena pūrvāntamāśritā |",
    "1075:36": "abhūvamatītamadhvānam,",
    "1075:37": "ityeṣā tu ātmana eva pūrvāntaparāmarśena pravṛttā,",
    "1075:38": "na sāmānyeneti |",
    "1075:39": "evamanyāsvapi dṛṣṭiṣu viśeṣo vaktavyaḥ |",
    "1075:40": "ityevaṃ tāvat aṣṭāvetā dṛṣṭayaḥ pūrvāntaṃ samupāśritāḥ ||1||",
    "1075:41": "uktaḥ pūrvāntastadālambikābhirdṛṣṭibhiḥ sārdham |",
    "1075:42": "idānīmaparānta ucyate |",
    "1075:43": "tatra vartamāna mātmabhāvamapekṣya bhāvinaḥ ātmabhāvāḥ aparānta ityucyate |",
    "1075:44": "aparo hi janmaparaṃparāṃśo'parāntaḥ,",
    "1075:45": "taṃ na pratisarati,",
    "1075:46": "dṛṣṭiprakārairnālambate |",
    "1075:47": "pratītyasamutpādasya yathāvadavasthitatattvadarśanāt,",
    "1075:48": "nānyathāvasthitaṃ vastu anyathābhiniviśate |",
    "1075:49": "tatra aṣṭau dṛṣṭayaḥ aparāntamālambya anyathā pravṛttāḥ | tadyathā -",
    "1075:50": "dṛṣṭayo na bhaviṣyāmi kimanyo'nāgate'dhvani |",
    "1075:51": "bhaviṣyāmīti cāntādyā aparāntaṃ samāśritāḥ ||2||",
    "1075:52": "ihāpi dṛṣṭidvayopādānamupalakṣaṇārtham |",
    "1075:53": "catastrastvetā dṛṣṭayaḥ |",
    "1075:54": "tadyathā - kiṃ nu bhaviṣyāmyanāgatamadhvānam,",
    "1075:55": "na bhaviṣyāmi,",
    "1075:56": "bhaviṣyāmi ca na bhaviṣyāmi ca,",
    "1075:57": "naiva bhaviṣyāmi na ca na bhaviṣyāmyanāgatamadhvānam,",
    "1075:58": "ityetāścatasro dṛṣṭayaḥ aparāntaṃ samāśritāḥ |",
    "1075:59": "kimetā eva catasro dṛṣṭayaḥ aparāntaṃ samāśritāḥ? netyāha |",
    "1075:60": "kiṃ tarhi aparā api catasro vidyante antādyā aparāntaṃ samāśritāḥ |",
    "1075:61": "tatra antādyāścatasro dṛṣṭayaḥ sāmānyena aparāntamāaśritya pravṛttāḥ,",
    "1075:62": "kiṃ tu bhaviṣyāmyanāgatamadhvānamityetāstu ātmana evāparāntamāśritya pravṛttāḥ,",
    "1075:63": "ityevaṃ dṛṣṭicatuṣṭayasya viśeṣa iti boddhavyam ||2||",
    "1075:64": "tatra ādyasya tāvat pūrvāntālambikasya dṛṣṭicatuṣṭayasya yathā na saṃbhavaḥ,",
    "1075:65": "tathā pratipādayannāha -",
    "1075:66": "abhūmatītamadhvānamityetannopapadyate |",
    "1075:67": "yo hi janmasu pūrveṣu sa eva na bhavatyayam ||3||",
    "1075:68": "tatra ya eva atīteṣu janmasu babhūva,",
    "1075:69": "yadi sa evāyamadhunā syāt,",
    "1075:70": "tadā yuktamasya grahītum- abhūvamahamatītamadhvānamiti |",
    "1075:71": "na caitadevaṃ saṃbhavati nityatvaprasaṅgāt,",
    "1075:72": "nityasya ca saṃsaraṇā nupapatteḥ,",
    "1075:73": "ekagatisthasyāpi nānāgatisaṃgṛhītatvaprasaṅgāt |",
    "1075:74": "iha hi pūrvaṃ yadi narakādigatiko bhūtvā idānīṃ karmavaicitryāt manuṣyeṣu upapannaḥ evaṃkalpayet - ahamevāsau nāraka āsam iti ,",
    "1075:75": "tadasya na yuktam |",
    "1075:76": "kathaṃ hi nāma manuṣyaḥ san nārakādikaḥ syāt?",
    "1075:77": "yattarhi idaṃ paṭhayate sūtre - ahameva sa tena kālena tena samayena māndhātā nāma rājā cakravartī abhūvam iti,",
    "1075:78": "tat kathaṃ veditavyamiti?",
    "1075:79": "anyatvapratiṣedhaparaṃ tadvacanaṃ naikatvapratipādakamiti vijñeyam |",
    "1075:80": "ata eva hi nānyaḥ sa tena kālena tena samayeneti paṭhayate |",
    "1075:81": "yadi punaḥ sa evāyamiti pūrvakasya cādhunātanasya ca ekatvaṃ syāt,",
    "1075:82": "ko doṣaḥ syāt?",
    "1075:83": "uktastāvadatra doṣaḥ - nityatvaṃ syāditi ||3||",
    "1075:84": "tathāpi bhūya ucyate -",
    "1075:85": "sa evātmeti tu bhavedupādānaṃ viśiṣyate |",
    "1075:86": "yadi sa eva pūrvaka ātmāyamidānīṃ syāt,",
    "1075:87": "tadā upādānasya pañcaskandhalakṣaṇasya viśeṣo na syāt upādāturaviśeṣātpūrvāvasthāyāmiva |",
    "1075:88": "na caivamupādānāviśeṣo'syātmanaḥ,",
    "1075:89": "kiṃ tarhi viśiṣyata eva upādānamupādātuḥ karmabhedāt kārakabhedācca |",
    "1075:90": "tataśca upādānaviśeṣāt sa evāyamātmeti na yujyate ||",
    "1075:91": "atha manyase - viśiṣyatāmupādānam,",
    "1075:92": "ātmā tu eka eveti |",
    "1075:93": "ataḥ ātmano'viśiṣṭatvā dabhūmatītamadhvānamityetad bhaviṣyatyeva | ucyate -",
    "1075:94": "upādānavinirmukta ātmā te katamaḥ punaḥ ||4||",
    "1075:95": "yadi hi anyadupādānam,",
    "1075:96": "anyaścātmā syāt,",
    "1075:97": "tadā upādānaviśeṣe'pi ātmano'viśeṣāt syādetadevam |",
    "1075:98": "na caitad bhedena darśayituṃ śakyam - ayamasāvātmā,",
    "1075:99": "idamasyopādānamiti,",
    "1075:100": "upādānaviśiṣṭasvabhāvatvādātmano'hetukatvaprasaṅgāt,",
    "1075:101": "pṛthaggrahaṇaprasaṅgācca |",
    "1075:102": "yadā caivamupādānavinirmukta ātmā darśayituṃ na śakyate,",
    "1075:103": "tadā upādānaviśeṣe'pi ātmāviśeṣa iti na śakyate kalpayitum ||4||",
    "1075:104": "athāpi kaścit parikalpayet- satyam,",
    "1075:105": "upādānavinirmukta iti evaṃ na saṃbhavati,",
    "1075:106": "kimupādānameva ātmatvena parikalpyate iti ?",
    "1075:107": "etadapi na yuktamiti pratipādayannāha -",
    "1075:108": "upādānavinirmukto nāstyātmeti kṛte sati |",
    "1075:109": "syādupādānamevātmā nāsti cātmeti vaḥ punaḥ ||5||",
    "1075:110": "yathā tāvadupādānamevātmā na saṃbhavati tathā pratipādayannāha -",
    "1075:111": "na copādānamevātmā vyeti tatsamudeti ca |",
    "1075:112": "kathaṃ hi nāmopādānamupādātā bhaviṣyati ||6||",
    "1075:113": "tatra yadetat pañcopādānaskandhākhyamupādānam,",
    "1075:114": "tat pratikṣaṇamutpadyate ca vinaśyati ca |",
    "1075:115": "na caivamātmā pratikṣaṇamutpadyate ca vinaśyati ca |",
    "1075:116": "ātmā skandhebhyastattvānyatvādinā ca nityānityatvenāpyaśakya eva vaktum,",
    "1075:117": "anekadoṣaprasaṅgāt |",
    "1075:118": "nityatve hi ātmanaḥ śāśvatavādaḥ syāt,",
    "1075:119": "anityatve ca ucchedavādaprasaṅgaḥ |",
    "1075:120": "tataśca tadubhayaṃ śāśvatocchedākhyaṃ mahānarthakaramiti nopagantavyam |",
    "1075:121": "ataḥ upādānamevātmeti tāvanna yujyate ||",
    "1075:122": "api ca - kathaṃ hi nāmopādānamupādātā bhaviṣyati |",
    "1075:123": "iha upādīyate ityupādānaṃ karma |",
    "1075:124": "tasya ca avaśyamupādātrā upārjakena bhavitavyam |",
    "1075:125": "tasya copādānasya yadi ātmatvamiṣyate,",
    "1075:126": "tatra upādānameva upādātā ityapi vidyate |",
    "1075:127": "tataśca kartṛkarmaṇoraikye sati chetṛcchettavyaghaṭakumbhakārāgnīndhanādīnāmapi aikyaṃ syāt |",
    "1075:128": "na caitad dṛṣṭaṃ yuktaṃ vā iti pratipādayannāha -",
    "1075:129": "kathaṃ hi nāmopādānamupādātā bhaviṣyati | iti |",
    "1075:130": "api tu atyantāsaṃbhava evāsya pakṣasyetyabhiprāyaḥ ||6||",
    "1075:131": "atrāha - satyamupādānamātramātmā na yujyate,",
    "1075:132": "kiṃ tarhi upādānavyatirikta eva ātmā bhaviṣyati |",
    "1075:133": "etadapi na yuktam |",
    "1075:134": "kiṃ kāraṇam? yasmāt -",
    "1075:135": "anyaḥ punarupādānādātmā naivopapadyate |",
    "1075:136": "gṛhyate hyanupādāno yadyanyo na ca gṛhyate || 7||",
    "1075:137": "yadi upādānādātmā vyatiriktaḥ syāt,",
    "1075:138": "gṛhyeta sa upādānavyatiriktaḥ,",
    "1075:139": "ghaṭādiva paṭaḥ |",
    "1075:140": "na caivaṃ gṛhyate |",
    "1075:141": "tasmādupādānavyatirikto'pi nāsti |",
    "1075:142": "anupādānaḥ upādānavyatirekeṇa agṛhyamāṇatvāt khapuṣpavat,",
    "1075:143": "ityabhiprāyaḥ ||7||",
    "1075:144": "idānīṃ yathopapāditamarthaṃ nigamayannāha -",
    "1075:145": "evaṃ nānya upādānānna copādānameva saḥ |",
    "1075:146": "ātmā nāstyanupādānaḥ",
    "1075:147": "atha syāt - yadi ātmā upādānasvarūpo na bhavati,",
    "1075:148": "upādānopādātrorekatvaprasaṅgāt |",
    "1075:149": "udayavyayaprasaṅgācca |",
    "1075:150": "sa hi anyo'pi na bhavati upādānamanapekṣya bhedena grahaṇaprasaṅgāt |",
    "1075:151": "na cāpyanupādānaḥ,",
    "1075:152": "upādānanirapekṣasya grahaṇaprasaṅgāt |",
    "1075:153": "evaṃ tarhi nāsti ātmetyastu | ucyate -",
    "1075:154": "nāpi nāstyeṣa niścayaḥ ||8||",
    "1075:155": "yo hi nāma skandhānupādāya prajñapyate,",
    "1075:156": "sa kathaṃ nāstīti syāt?",
    "1075:157": "na hi avidyamāno vandhyātanayaḥ skandhānupādāya prajñapyate |",
    "1075:158": "kathaṃ sati upādāne upādātā nāstīti yujyate |",
    "1075:159": "tasmānnāstitvamapyasya na yujyate |",
    "1075:160": "tasmānnāsti ātmeti niścayo'pyeṣa nopapadyate |",
    "1075:161": "asya tvātmano vyavasthānaṃ vistareṇa madhyamakāvatārādavaseyam |",
    "1075:162": "ihāpi ca pūrvameva sthānasthāneṣu kṛtā vyavastheti na punariha tadvayavasthāne yatna āsthīyate ||8||",
    "1075:163": "evaṃ tāvadabhūvamatītamadhvānamityeṣā kalpanā nopapadyate |",
    "1075:164": "idānīṃ nābhūvamatītamadhvāna mityedapi yathā nopapadyate tathā pratipādayannāha -",
    "1075:165": "nābhūmatītamadhvānamityetannopapadyate |",
    "1075:166": "yo hi janmasu pūrveṣu tato'nyo na bhavatyayam ||9||",
    "1075:167": "yadi pūrvakādātmanaḥ asya adhunātanasya ātmano'nyatvaṃ syāt,",
    "1075:168": "tadānīṃ nābhūmatīta madhvānamiti syāt |",
    "1075:169": "na caitadevaṃ saṃbhavati |",
    "1075:170": "tasmānnābhūvamatītamadhvānamityetannopapadyate ||9||",
    "1075:171": "yadi punaḥ pūrvakādātmanaḥ asya anyatvaṃ syāt,",
    "1075:172": "ko doṣa iti ? ucyate -",
    "1075:173": "yadi hyayaṃ bhavedanyaḥ pratyākhyāyāpi taṃ bhavet |",
    "1075:174": "tathaiva ca sa saṃtiṣṭhettatra jāyeta vāmṛtaḥ ||10||",
    "1075:175": "yadi hi ayamadhunātana ātmā pūrvakādātmanaḥ anyaḥ syāt,",
    "1075:176": "tadā taṃ pūrvakamātmānaṃ pratyākhyāya parityajya tannirapekṣaḥ ataddhetuka eva syāt |",
    "1075:177": "kiṃ cānyat |",
    "1075:178": "tathaiva ca sa saṃtiṣṭhettatra yadi pūrvakādātmanaḥ asya anyatvaṃ syāt,",
    "1075:179": "tadā anyatvād ghaṭotpāde paṭāvināśavat pūrvasyātmanā uttarasminnapi ātmani samutpadyamāne'pi anirodhaḥ syāt |",
    "1075:180": "aniruddhatvācca yatra pūrvaṃ devamanuṣyādi janmasu upapannaḥ,",
    "1075:181": "yena varṇasaṃsthānādinā pūrvamupalabhyamānaḥ,",
    "1075:182": "tenaiva prakāreṇa tathaiva sa tatrāvatiṣṭheta tathaivāvatiṣṭheteti |",
    "1075:183": "tasmānnābhūvamatītamadhvānamityetannopapadyate ||",
    "1075:184": "atrāha - tatra yaduktam -",
    "1075:185": "yadi hyayaṃ bhavedanyaḥ pratyākhyāyāpi taṃ bhavet |",
    "1075:186": "iti , yadi puna pūrvakamātmānaṃ pratyākhyāya [ ayamiha bhavet,",
    "1075:187": "ko doṣaḥ syāt?",
    "1075:188": "tatra doṣā bahavaḥ syuḥ |",
    "1075:189": "kathamiti cet,",
    "1075:190": "yasmādevaṃ sati -",
    "1075:191": "ucchedaḥ karmaṇāṃ nāśastathānyakṛtakarmaṇām |",
    "1075:192": "anyena paribhogaḥ syādevamādi prasajyate ||11||",
    "1075:193": "yadi pūrvakamātmānaṃ pratyākhyāya ayamātmā bhavet,",
    "1075:194": "tadā ] pūrvakasya ātmanaḥ tatra naṣṭatvād,",
    "1075:195": "iha ca anyasyaiva cotpādanātpūrvakasyātmana ucchedaḥ syāt |",
    "1075:196": "tasmiṃśca ātmani ucchinne karmaṇāmadattaphalānāmevāśrayavicchedena vicchedāt,",
    "1075:197": "bhoktaścābhāvānnāśa eva syāt |",
    "1075:198": "atha pūrvakenātmanā kṛtasya karmaṇaḥ uttareṇātmanā phalaparibhogaḥ parikalpyate,",
    "1075:199": "tathāpi anyena kṛtasya karmaṇaḥ phalasya anyenopabhogaḥ syāt | tataśca -",
    "1075:200": "akṛtābhyāgamabhayaṃ syātkarmākṛtakaṃ yadi |",
    "1075:201": "ityevamādi aniṣṭamāpadyate ||11||",
    "1075:202": "api ca | yadi ayamātmā pūrvakādātmanaḥ anya eva atropapannaḥ syāt,",
    "1075:203": "tadā pūrvamabhūtvā paścādutpanna iti syāt |",
    "1075:204": "na caitadyuktamiti pratipādayannāha -",
    "1075:205": "nāpyabhūtvā samudbhūto doṣo hyatra prasajyate |",
    "1075:206": "kṛtako vā bhavedātmā saṃbhūto vāpyahetukaḥ ||12||",
    "1075:207": "iti | yadi hi ātmā pūrvamabhūtvā paścādutpannaḥ syāt,",
    "1075:208": "tadā kṛtaka eva ātmā syāt |",
    "1075:209": "na ca kṛtaka ātmeṣyate,",
    "1075:210": "anityatvaprasaṅgāt |",
    "1075:211": "vyatiriktasya ca tanniṣpādakasya karturabhāvāt kutaḥ kṛtakatvamātmano yojyeta?",
    "1075:212": "kṛtake cātmani parikalpyamāne ādimān saṃsāraḥ syādeva,",
    "1075:213": "apūrvasattvasya prādurbhāvaśca |",
    "1075:214": "na caitadevam |",
    "1075:215": "tasmānna kṛtaka ātmā |",
    "1075:216": "api ca |",
    "1075:217": "saṃbhūto vāpyahetukaḥ |",
    "1075:218": "abhūtvā prāgātmā samutpadyamāno nirhetuka evopapadyate |",
    "1075:219": "pūrvaṃ hi ātmā nāstīti akṛtako nirhetukaḥ syāt |",
    "1075:220": "vāśabdo vikalpe |",
    "1075:221": "kṛtako vā bhavedātmā yadi vā nābhūvamatīta madhvānamityetannābhyupeyam |",
    "1075:222": "saṃbhūto vāpyahetukaḥ, yadi vā -",
    "1075:223": "nābhūmatītamadhvānamityetannopapadyate |",
    "1075:224": "ityabhyupagamyatām ||12||",
    "1075:225": "idānīṃ yathopavarṇitamevārthaṃ nigamayannāha -",
    "1075:226": "evaṃ dṛṣṭiratīte yā nābhūmahamabhūmaham |",
    "1075:227": "ubhayaṃ nobhayaṃ ceti naiṣā samupapadyate ||13||",
    "1075:228": "evaṃ yathopavarṇitena nyāyena abhūmatītamadhvānamiti yā dṛṣṭiḥ,",
    "1075:229": "eṣāpi naivopapadyate |",
    "1075:230": "etaddvayasyābhāvācca ubhayamapi nopapadyate |",
    "1075:231": "kiṃ kāraṇam?",
    "1075:232": "yasmād dvayaṃ hyetatsamāhatamubhayamiti kalpyate |",
    "1075:233": "ekaikasya ca pṛthakpṛthagabhāvāt kutastatsamāhāra iti ubhayamapi na saṃbhavati |",
    "1075:234": "ubhayasyābhāvāt kutastatpratiṣedhena nobhayaṃ bhaviṣyatīti?",
    "1075:235": "tasmānnaivābhūvaṃ na nābhūvamityetadapi nopapadyate ||13||",
    "1075:236": "tadevaṃ pūrvāntaṃ samāśritasya dṛṣṭicatuṣṭayasya asaṃbhavamudbhāvya idānīmaparāntasamāśritasya pratiṣedhamāha -",
    "1075:237": "adhvanyanāgate kiṃ nu bhaviṣyāmīti darśanam |",
    "1075:238": "na bhaviṣyāmi cetyetadatītenādhvanā samam ||14||",
    "1075:239": "yathaiva hi atīte'dhvani dṛṣṭicatuṣṭayaṃ niṣiddham,",
    "1075:240": "evamanāgate'pyadhvani dṛṣṭicatuṣṭayaṃ niṣedhanīyamuktapāṭhaparivartanena | tadyathā -",
    "1075:241": "adhvanyanāgate kiṃ nu bhaviṣyāmītyasaṃgatam |",
    "1075:242": "aiṣyajanmani yo bhāvo sa eva na bhavatyayam ||",
    "1075:243": "ityevamādinā sarvaṃ samaṃ yojyamekatvapratiṣedhe |",
    "1075:244": "evamanyatvapratiṣedhe'pi samaṃ yojyam -",
    "1075:245": "na syāmanāgate kāle ityetannopapadyate",
    "1075:246": "aiṣya janmani yo bhāvo tato'nyo na bhavatyayam ||",
    "1075:247": "ityevamādinā pūrvaślokapāṭhaparivartanena ||14||",
    "1075:248": "idānīṃ pūrvāntaṃ samāśritasya śāśvatādidṛṣṭicatuṣṭayasya pratiṣedhārthamāha -",
    "1075:249": "sa devaḥ sa manuṣyaścedevaṃ bhavati śāśvatam |",
    "1075:250": "anutpannaśca devaḥ syājjāyate na hi śāśvatam ||15||",
    "1075:251": "iha hi kaścinmanuṣyagatisthaḥ kuśalaṃ karma kṛtvā devagatiṃ gacchati |",
    "1075:252": "tatra yadi sa eva devaḥ sa eva manuṣya iti evamubhayoraikyaṃ syāt,",
    "1075:253": "tadā śāśvataṃ syāt |",
    "1075:254": "na caitadevaṃ yadeva eva manuṣyo bhavediti |",
    "1075:255": "ato nāsti kiṃcicchāśvatam |",
    "1075:256": "api ca |",
    "1075:257": "śāśvatavāde sati asamutpannaśca devaḥ syāt |",
    "1075:258": "kiṃ kāraṇam?",
    "1075:259": "yasmājjāyate na hi śāśvatam |",
    "1075:260": "yaddhi vastu śāśvatam,",
    "1075:261": "tadvidyamānatvānnaiva jāyate |",
    "1075:262": "tataśca anutpanno devaḥ syāt,",
    "1075:263": "anutpanno devo na yujyate iti ||",
    "1075:264": "evaṃ tāvacchāśvataṃ na yujyate ||15||",
    "1075:265": "idānīmaśāśvatamapi yathā na saṃbhavati tathā pratipādayannāha -",
    "1075:266": "devādanyo manuṣyaścedaśāśvatamato bhavet |",
    "1075:267": "devādanyo manuṣyaścetsaṃtatirnopapadyate ||16||",
    "1075:268": "yadi hi anyo devo'nyaśca manuṣyaḥ syāt,",
    "1075:269": "tadā pūrvakasya manuṣyātmanastatra naṣṭatvādiha ca anyasyaivotpādāt sa pūrvako manuṣyātmā tatra vinaṣṭa ityaśāśvataṃ syāt |",
    "1075:270": "tatsaṃtānānuvṛttyā nāśāśvatamiti cet, ucyate -",
    "1075:271": "devādanyo manuṣyaścetsaṃtatirnopapadyate |",
    "1075:272": "yadi devādanyo manuṣyo bhavet,",
    "1075:273": "tadā yathā nimbasya na āmratarusaṃtāno bhavati,",
    "1075:274": "evaṃ manuṣyasya devaḥ ekasaṃtānapatito na syāt |",
    "1075:275": "tataśca pūrvakasya vināśādaśāśvatameva bhavet | athavā |",
    "1075:276": "yadi devādanyo manuṣyo bhavet,",
    "1075:277": "tadā saṃtānānuvṛttirna syāt |",
    "1075:278": "asti ceyaṃ saṃtānānuvṛttiḥ devasya manuṣyaḥ ekasaṃtānapatita iti |",
    "1075:279": "tasmāt saṃtānābhāvaprasaṅgāt devādanyo manuṣyo na bhavati |",
    "1075:280": "yataścaivam ,",
    "1075:281": "ato'śāśvatamapi nāsti ||16||",
    "1075:282": "idānīṃ śāśvatāśāśvatapratiṣedhārthamāha -",
    "1075:283": "divyo yadyekadeśaḥ syādekadeśaśca mānuṣaḥ",
    "1075:284": "aśāśvataṃ śāśvataṃ ca bhavettacca na yujyate ||17||",
    "1075:285": "yadi ayaṃ manuṣyaḥ aṃśena manuṣyatāṃ vijahyāt,",
    "1075:286": "aṃśena vihāya manuṣyatāṃ devātmabhāvamupādadyāt,",
    "1075:287": "tadā ekadeśasya nāśādaśāśvataṃ syāt,",
    "1075:288": "ekadeśasya ca avasthānācchāśvataṃ syāt |",
    "1075:289": "etacca ayuktaṃ yadekasya divyagatisaṃgṛhītaḥ ekadeśaḥ syāt,",
    "1075:290": "ekadeśaśca manuṣyaḥ syāt |",
    "1075:291": "tasmācchāśvataṃ ca aśāśvataṃ ca etadubhayaṃ nopapadyate ||17||",
    "1075:292": "idānīṃ naśāśvatanaivāśāśvatadṛṣṭipratiṣedhārthamāha -",
    "1075:293": "aśāśvataṃ śāśvataṃ ca prasiddhamubhayaṃ yadi |",
    "1075:294": "siddhe na śāśvataṃ kāmaṃ naivāśāśvatamityapi ||18||",
    "1075:295": "yadi śāśvataṃ kiṃcidvastu syāt,",
    "1075:296": "tadā paścādaśāśvatadarśanānnaiva śāśvatamiti syāt |",
    "1075:297": "evaṃ yadi kiṃcidaśāśvataṃ syāt,",
    "1075:298": "tadā tasya paścācchāśvatopapattito nāśāśvatamiti syāt |",
    "1075:299": "yadā tu śāśvatāśāśvatamevāprasiddham,",
    "1075:300": "tadā kutastatpratiṣedhena naivaśāśvataṃ nāśāśvatam syāditi?",
    "1075:301": "tasmādeta dapyayuktam ||18||",
    "1075:302": "atha syāt - anādijanmamaraṇaparaṃparāpravṛttamavicchinnakamaṃ saṃsāraprabandhamupalabhya śāśvata mātmānaṃ parikalpayāmaḥ |",
    "1075:303": "astyasau śāśvataḥ kaścit padārthaḥ,",
    "1075:304": "yo hi nāma evamanādimati saṃsāre paribhramannadyāpyupalabhyate iti |",
    "1075:305": "ucyate |",
    "1075:306": "etadapi nopapadyate |",
    "1075:307": "kiṃ kāraṇam? yo hi nāma -",
    "1075:308": "kutaścidāgataḥ kaścitkiṃcidgacchetpunaḥ kkacit |",
    "1075:309": "yadi tasmādanādistu saṃsāraḥ syānna cāsti saḥ ||19||",
    "1075:310": "yadi hi saṃskārāṇāmātmano va kutaścidgatyantarād gamanaṃ gatyantaramāgamanaṃ syāt,",
    "1075:311": "tataśca gantyantarāt punaḥ kkacid gamanaṃ syāt,",
    "1075:312": "tadānīmanādiḥ saṃsāraḥ syāt |",
    "1075:313": "na ca kutaścit kasyacidāgamanaṃ saṃbhavati,",
    "1075:314": "nityasya vā anityasya vā āgamanānupapatteḥ |",
    "1075:315": "na cāpi itaḥ punaḥ kasyacit kkacid gamanaṃ saṃbhavati,",
    "1075:316": "nityasya vā anityasya gamanānupapatteḥ |",
    "1075:317": "yadā caivaṃ na saṃbhavati,",
    "1075:318": "tadā kuto janmamaraṇaparaṃparāyā atidīrghatvena ādyanupalambhādanādimān saṃsāraḥ syāt?",
    "1075:319": "saṃsarturabhāvāt kutaḥ anādimattvamādimatvaṃ vā saṃsārasya saṃbhavet?",
    "1075:320": "yadā ca na saṃbhavati ,",
    "1075:321": "tadā yaduktam - astyasau śāśvataḥ kaścitpadārthaḥ,",
    "1075:322": "yo hi nāma evamanādimati saṃsāre paribhramannadyāpyupalabhyate iti,",
    "1075:323": "tanna yuktam ||",
    "1075:324": "ataśca, evaṃ yathoditanyāyena -",
    "1075:325": "nāsti cecchāśvataḥ kaścit ko bhaviṣyatyaśāśvataḥ |",
    "1075:326": "śāśvato'śāśvataścāpi dvābhyāmābhyāṃ tiraskṛtaḥ ||20||",
    "1075:327": "yadā caivaṃ śāśvata eva padārtho na saṃbhavati,",
    "1075:328": "tadā kasya vigamanādaśāśvataḥ syāt |",
    "1075:329": "śāśvatāśāśvatānupalambhācca kutaḥ ubhayaṃ kuto nobhayamiti?",
    "1075:330": "tasmādevaṃ śāśvatādidṛṣṭicatuṣṭayaṃ pūrvānte saṃsārasya na saṃbhavati ||20||",
    "1075:331": "idānīmantānantādicatuṣṭayamaparānte yathā na saṃbhavati,",
    "1075:332": "tathā pratipādayannāha -",
    "1075:333": "antavān yadi lokaḥ syātparalokaḥ kathaṃ bhavet |",
    "1075:334": "athāpyanantavāṃllokaḥ paralokaḥ kathaṃ bhavet ||21||",
    "1075:335": "yadi hi antavān,",
    "1075:336": "vināśādūrdhvaṃ pūrvaloko na syāt,",
    "1075:337": "tadā paraloko na syāt asti ca paraloka iti antavāṃlloka iti nopapadyate |",
    "1075:338": "athāpi anantavāṃllokaḥ syāt,",
    "1075:339": "tadānīmapi paralokaḥ kathaṃ bhavet?",
    "1075:340": "naiva paralokaḥ syādityabhiprāyaḥ |",
    "1075:341": "na ca paraloko nāsti |",
    "1075:342": "ataḥ paralokasadbhāvādantavānapi loko na bhavati ||21||",
    "1075:343": "idānīmantavattvamanantavatvaṃ ca ubhayametallokasya yathā na saṃbhavati,",
    "1075:344": "tathā pratipādayannāha -",
    "1075:345": "skandhānāmeṣa saṃtāno yasmāddīpārciṣāmiva |",
    "1075:346": "pravartate tasmānnāntānantavattvaṃ ca yujyate || 22||",
    "1075:347": "pūrvottarahetuphalabhāvasaṃbandhanairantaryāvicchinnakamavartī yasmādayaṃ pradīpavat pratikṣaṇavināśī skandhasaṃtānaḥ pravartate,",
    "1075:348": "tasmāddhetuphalapravṛttidarśanānnāntavattvaṃ nānantavattvaṃ ca yujyate ||22||",
    "1075:349": "kathaṃ kṛtvā ?",
    "1075:350": "pūrve yadi ca bhajyerannutpadyeranna cāpyamī |",
    "1075:351": "skandhāḥ skandhān pratītyemānatha loko'ntavān bhavet ||23||",
    "1075:352": "yadi pūrve manuṣyaskandhā naśyeyuḥ,",
    "1075:353": "tāṃśca pratītya uttare devagatyupapattisaṃgṛhītā nopapadyeran,",
    "1075:354": "tadā antavān loko bhavet tailavartikṣayaniruddhapradīpavat |",
    "1075:355": "uttarātmabhāvotpādānnāsti antavattvam || 23||",
    "1075:356": "pūrve yadi na bhajyerannutpadyeranna cāpyamī |",
    "1075:357": "skandhāḥ skandhān pratītyemāṃlloko'nanto bhavedatha ||24||",
    "1075:358": "atha yadi pūrvakāḥ skandhā na naśyeṣuḥ ,",
    "1075:359": "tān pratītya uttare phalabhūtāḥ skandhā notpadyeran tadā ananto'vināśī lokaḥ syāt svarūpādapracyutatvāt |",
    "1075:360": "yadā tu pūrvakāḥ skandhā nirudhyante taddhetukāścāpare skandhā uttarakālaṃ jāyante,",
    "1075:361": "tadā pūrvakānāmanavasthānāt kuto'nantavattvaṃ saṃsārasya syāt? ||24||",
    "1075:362": "idānīṃ tṛtīyamubhayapakṣabhāvaṃ pratipādayannāha -",
    "1075:363": "antavānekadeśaścedekadeśastvanantavān |",
    "1075:364": "syādantavānanantaśca lokastacca na yujyate ||25||",
    "1075:365": "yadi hi kasyacidekadeśasya vināśaḥ syāt,",
    "1075:366": "ekadeśasya ca gatyantaragamanaṃ syāt,",
    "1075:367": "yāttadānīmantavāṃśca loko'nantavāṃśca |",
    "1075:368": "na caitadevaṃ saṃbhavati yadekadeśo naśyati,",
    "1075:369": "ekadeśo na naśyatīti |",
    "1075:370": "ataḥ antavāṃśca anantavāṃśca loka iti na yujyate ||25||",
    "1075:371": "kasmāt punarekadeśasya vināśaḥ ekadeśasya cāvasthānaṃ na yujyate iti pratipādayannāha -",
    "1075:372": "kathaṃ tāvadupādāturekadeśo vinaṅkṣyate|",
    "1075:373": "na naṅkṣyate caikadeśa evaṃ caitanna yujyate ||26||",
    "1075:374": "iha ekadeśasya vināśe ekadeśasya cāvasthāne parikalpyamāne yadi vā upādātu rekadeśasya vināśaḥ avasthānaṃ vā parikalpyeta,",
    "1075:375": "yadi vā upādānasya ?",
    "1075:376": "tatra yadi tāvadupādātu rekadeśasya vināśaḥ ekadeśasya cāvasthānaṃ parikalpyate,",
    "1075:377": "tanna yujyate |",
    "1075:378": "kiṃ kāraṇam? yasmāt -",
    "1075:379": "kathaṃ tāvadupādāturekadeśo vinaṅkṣyate |",
    "1075:380": "na naṅkṣyate caikadeśaḥ",
    "1075:381": "naiva hi atra kācidupapattirasti yayā ekadeśasya vināśamekadeśasya cāvināśaṃ parikalpayiṣyāmaḥ |",
    "1075:382": "ata eva upapattimapaśyannācārya āha -",
    "1075:383": "evaṃ caitanna yujyate ||iti |",
    "1075:384": "athavā | upādātā hi nāma ātmā |",
    "1075:385": "sa ca skandheṣu pañcadhā mṛgyamāṇo na saṃbhavati |",
    "1075:386": "yaśca na saṃbhavati,",
    "1075:387": "tasya kathamekadeśo vinaṅkṣyate,",
    "1075:388": "ekadeśaśca na naṅkṣyate?",
    "1075:389": "ata evāha - evaṃ caitanna yujyate iti |",
    "1075:390": "athavā yadi upādāturekadeśo naśyedekadeśaśca na naśyet,",
    "1075:391": "tadā ekasyaiva upādāturdevatvamaṃśenānyena manuṣyatvaṃ syāt |",
    "1075:392": "na caitadiṣyate ityāha - evaṃ caitanna yujyate iti |",
    "1075:393": "evaṃ tāvadupādāturantavattvamanantavattvaṃ ca na yuktamiti ||26||",
    "1075:394": "idānīmupādānasyāpi yathā na saṃbhavati tathā pratipādayannāha -",
    "1075:395": "upādānaikadeśaśca kathaṃ nāma vinaṅkṣyate |",
    "1075:396": "na naṅkṣyate caikadeśo naitadapyupapadyate ||27||",
    "1075:397": "upādātṛvadetadapi vyākhyeyam ||27||",
    "1075:398": "tadevamubhayadarśanāsaṃbhavaṃ pratipādya idānīṃ yathā nobhayamapi na saṃbhavati tathā pratipādayannāha -",
    "1075:399": "antavaccāpyanantaṃ ca prasiddhamubhayaṃ yadi |",
    "1075:400": "siddhe naivāntavatkāmaṃ naivānantavadityapi || 28||",
    "1075:401": "pratiṣedhyasya vastuno'saṃbhavāt pratiṣedhasyāpyasaṃbhava iti |",
    "1075:402": "ataḥ antavattve ca anantavattve ca ubhayasminnapratīte kasya pratiṣedhena naivāntavān nānantavān lokaḥ iti dṛṣṭisaṃbhavaḥ syāditi ||28||",
    "1075:403": "evaṃ tāvat sāṃvṛtaṃ pratibimbākāramupādātāramupādānaṃ cābhyupetyāpi śāśvatādidṛṣṭayasaṃbhavaṃ pratipādya idānīṃ sarvathā bhāvasvabhāvānupalambhena bandhyāputraśyāmagauratādivat śāśvatādidṛṣṭīnāmasaṃbhavaṃ pratipipādayiṣurāha -",
    "1075:404": "athavā sarvabhāvānāṃ śūnyatvācchāśvatādayaḥ |",
    "1075:405": "kka kasya katamāḥ kasmātsaṃbhaviṣyanti dṛṣṭayaḥ ||29||",
    "1075:406": "iha sarvabhāvānāṃ pratītyasamutpannatvāt śūnyatvaṃ sakalena śāstreṇa pratipāditam |",
    "1075:407": "tataśca sarvabhāvānāṃ śūnyatvāt katamāstāḥ sarvabhāvabāhyāḥ śāśvatādyā dṛṣṭayo bhaviṣyanti,",
    "1075:408": "yāḥ kaścid grahīṣyati yatastannirākaraṇamārapsyāmahe?",
    "1075:409": "tathā kiṃ vā ālambanaṃ yat sarvabhāvānantargataṃ yatraitā dṛṣṭaya utpatsyante yatraitā dṛṣṭīrnivārayiṣyāmaḥ?",
    "1075:410": "katamaścāsau bhāvaḥ pudgalo vā sarvabhāvabāhyāḥ yasyaitā dṛṣṭayaḥ utpatsyante yaṃ dṛṣṭibhyo nivārayiṣyāmaḥ ?",
    "1075:411": "kiṃ vā dṛṣṭīnāmutpattikāraṇamālambana - nimittaṃ sarvabhāvabāhyaṃ yasmānnimittādutpadyamānāḥ śāśvatādikāḥ dṛṣṭīḥ vārayiṣyāmaḥ?",
    "1075:412": "sarveṣāmeva hi padārthānāṃ sarvabhāvāntargatatvāt śūnyatvam,",
    "1075:413": "śūnyatvācca sarve eva hi te padārthā nopalabhyanta iti ,",
    "1075:414": "kka kasya katamāḥ kasmātsaṃbhaviṣyanti dṛṣṭayaḥ |",
    "1075:415": "naiva kāścit,",
    "1075:416": "naiva kkacit,",
    "1075:417": "naiva kasyacit,",
    "1075:418": "nāpi kenacidākāreṇa saṃbhaviṣyantītyabhiprāyaḥ |",
    "1075:419": "asaṃbhave ca sati āsāṃ parikalpanaiva notpadyate ityayuktā evaitā dṛṣṭayaḥ ||29||",
    "1075:420": "tadevam -",
    "1075:421": "sarvadṛṣṭiprahāṇāya yaḥ saddharmamadeśayat |",
    "1075:422": "anukampāmupādāya taṃ namasyāmi gautamam ||30||",
    "1075:423": "tatra saṃsāranirvāṇaprahāṇādhigamopalambhaprapātapatanasaṃdhāraṇāt dharmaḥ |",
    "1075:424": "satāmāryāṇāṃ kṛtakāryāṇāṃ dharmaḥ saddharmaḥ |",
    "1075:425": "yadi vā śobhano dharmaḥ saddharmaḥ,",
    "1075:426": "sakalasaṃsāraduḥkhakṣayakaratvena praśaṃsanīyatvāt ||",
    "1075:427": "yaḥ saddharmam -",
    "1075:428": "anirodhamanutpādamanucchedamaśāśvatam |",
    "1075:429": "anekārthamanānārthamanāgamamanirgamam ||",
    "1075:430": "prapañcopaśamaṃ śivaṃ pratītyasamutpādasaṃjñayā hi deśitavān sarvadṛṣṭiprahāṇārthaṃ jagatāmanukampāmupādāya mahākaruṇāmevāśritya priyaikaputrādhikatarapremapātrasakalatribhuvanajanaḥ na lābhasatkārapratyupakārādi lipsayā,",
    "1075:431": "taṃ namasyāmi niruttaramadvitīyaṃ śāstāram |",
    "1075:432": "kiṃnāmadheyam? gautamam |",
    "1075:433": "paramarṣi gotrasaṃbhūtamityarthaḥ ||",
    "1075:434": "yathoktamāryaśālistambasūtre āryamaitreyeṇa mahābodhisattvena -",
    "1075:435": "ya imaṃ pratītyasamutpādamevaṃ yathābhūtaṃ samyakprajñayā satatasamitamajīvaṃ nirjīvaṃ yathāvada viparītamajātamabhūtamakṛtamasaṃskṛtamapratighamanāvaraṇaṃ śivamabhayamanāhāryamavyayamavyupaśamasvabhāvaṃ paśyati asatastucchataḥ riktato'sārato rogato gaṇḍataḥ śalyato'ghato'nityato duḥkhataḥ śūnyato'nātmataḥ,",
    "1075:436": "na sa pūrvāntaṃ pratisarati |",
    "1075:437": "kiṃ nvahamabhūvamatīte'dhvani,",
    "1075:438": "āhosvinnābhūvamatīte'dhvani,",
    "1075:439": "ko nvahamabhūvamatīte' dhvani,",
    "1075:440": "kathaṃ nvahamabhūvamatīte'dhvani |",
    "1075:441": "aparāntaṃ vā punarna pratisarati kiṃ nvahaṃ bhaviṣyāmyanāgate'dhvani,",
    "1075:442": "āhosvinna bhaviṣyāmyanāgate'dhvani,",
    "1075:443": "ko nu bhaviṣyāmyanāgate'dhvani ,",
    "1075:444": "kathaṃ nu bhaviṣyāmyanāgate'dhvani |",
    "1075:445": "pratyutpannaṃ vā punarna pratisarati kiṃ nvidaṃ kathaṃ nvidaṃ ke santaḥ ke bhaviṣyāmaḥ ayaṃ sattvaḥ kutaṃ āgataḥ,",
    "1075:446": "sa itaścyutaḥ kutra gamiṣyatīti yānyekeṣāṃ śramaṇabrāhmaṇānāṃ pṛthagloke dṛṣṭigatāni bhaviṣyanti tadyathā - ātmavādapratisaṃyuktāni jīvavādapratisaṃyuktāni kautukamaṅgalapratisaṃyuktāni,",
    "1075:447": "tānyasya tasmin samaye prahīṇāni bhavanti parijñātāni samucchinnamūlāni tālamastakavadanābhāsagatāni āyatyāmanutpādānirodhadharmāṇi | |",
    "1075:448": "atha khalvāyuṣmān śāriputro maitreyasya bodhisattvasya mahāsattvasya bhāṣitamabhinandya anupramodya utthāyāsanāt prakrāntaḥ,",
    "1075:449": "prakrāntāste ca bhikṣava iti ||",
    "1075:450": "ityācāryacandrakīrtipādoparacitāyāṃ prasannapadāyāṃ madhyamakavṛttau",
    "1075:451": "dṛṣṭiparīkṣā nāma saptaviṃśatitamaṃ prakaraṇaṃ samāptam ||",
    "1075:452": "||samāptaṃ cedaṃ madhyamakaśāstraṃ sakalalaukikalokottarapravacananītaneyārthavyākhyānanaipuṇya viśāradaṃ śrāvakapratyekabuddhānuttarasamyaksaṃbuddhabodhimaṇḍāsanadāyakamiti ||"
}