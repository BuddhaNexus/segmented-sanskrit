{
  "SA07n947:0": "siddhārthacaritraṃ kāvyam",
  "SA07n947:1": "ācāryabuddhaghoṣaviracitaṃ",
  "SA07n947:2": "padyacūḍāmaṇimahākāvyam",
  "SA07n947:3": "prathamaḥ sargaḥ",
  "SA07n947:4": "maṅgalam",
  "SA07n947:5": "kāruṇyakallolitadṛṣṭipātaṃ kandarpadarpānalakālamegham |",
  "SA07n947:6": "kaivalyakalpadrumamūlakandaṃ vande mahākandalamarkabandhum ||1 ||",
  "SA07n947:7": "yasyaikadeśaṃ yatayo'pi vaktuṃ nālaṃ babhūvurnalināsanādyāḥ |",
  "SA07n947:8": "śāstustadetaccaritāpadānaṃ vaktuṃ manīṣā mama maugdhyameva ||2 ||",
  "SA07n947:9": "tathāpi tatrāhitabhaktiśaktyā tadetadākhyātumahaṃ pravīṇaḥ |",
  "SA07n947:10": "tathāhi tatpādasamāśrayeṇa rajo'pi lakṣmīṃ kurute hi puṃsām ||3 ||",
  "SA07n947:11": "asti praśastā kapileti nāmnā kācit purī kāmadughā prajānām |",
  "SA07n947:12": "yāṃ vīkṣya śakro nijarājadhānyāḥ ślāghābhisandhiṃ śithilīkaroti ||4 ||",
  "SA07n947:13": "sambhāvyate yatra sudhāmarīciḥ saudhadhvajastambhanilīnabimbaḥ |",
  "SA07n947:14": "mukhāravindadyutimoṣaroṣādāropitaḥ śūlamivāṅganābhiḥ ||5 ||",
  "SA07n947:15": "vīthīṣu māṇikyamayīṣu yasyāṃ jyotīṃṣi bhānti pratibimbitāni |",
  "SA07n947:16": "anaṅgacāpādapakṛṣyamāṇānmuktāphalānīva paricyutāni ||6 ||",
  "SA07n947:17": "utsedhino yatra gṛhāḥ prabhūṇāmudastajaitradhvajadaṇḍavāhāḥ |",
  "SA07n947:18": "ālolaghaṇṭākvaṇitairajasramabhyarthino dātumivāhvayanti ||7 ||",
  "SA07n947:19": "rathyāsu ratnopahitāsu yasyāṃ bimbapraviṣṭāḥ kariṇo vibhānti |",
  "SA07n947:20": "kūlādrikūṭā iva kuṇḍalīndrasāhāyakaṃ kartumadhaḥ pravṛttāḥ ||8 ||",
  "SA07n947:21": "pāñcālikā yadgṛhapañjareṣu prapañcitāḥ kāñcanasañcayena |",
  "SA07n947:22": "bhūmābhibhūtāripurāhṛtānāṃ puṣyanti śobhāṃ puradevatānām ||9 ||",
  "SA07n947:23": "āruhya saudhānatimeghamārgān varṣāndhakāreṣvapi vāsareṣu |",
  "SA07n947:24": "kathānabhijñā dhanagarjitānāṃ vasanti yasyāṃ vanitā viyuktāḥ ||10 ||",
  "SA07n947:25": "yatrālayāḥ kāñcanaketudaṇḍairudañcitairdobhirivātidīrghaiḥ |",
  "SA07n947:26": "apāharantīva kṛtābhyasūyāḥ śobhāṃ śunāsīrapurālayānām ||11 ||",
  "SA07n947:27": "yadaṅganāḥ saudhasamīpalagnāmādāya hastairamṛtāṃśulekhām |",
  "SA07n947:28": "niveśayantyo nijakuntaleṣu viḍambayanti śriyamambikāyāḥ ||12 ||",
  "SA07n947:29": "yanmaṇḍapāḥ prauḍhanidāghataptāścañcatpatākārasanāñcalena |",
  "SA07n947:30": "āsvādayantīva tuṣāraraśmiṃ sudhārasena svadamānabimbam ||13 ||",
  "SA07n947:31": "vilokya caityadhvajasiṃhamudrāṃ bhayākule kvāpi gati kuraṅge |",
  "SA07n947:32": "niśākaro yatra nitambinīnāṃ sādharmyamabhyeti sahānanābjaiḥ ||14 ||",
  "SA07n947:33": "yaccandraśālāsvabalājanānāṃ vitanvatāṃ vibhramamaṇḍanāni |",
  "SA07n947:34": "ādarśatāmāśrayate niśāsu purogataṃ pūrṇasudhāṃśubimbāt ||15 ||",
  "SA07n947:35": "yatrendranīlopalagopurāṇāṃ vijṛmbhamāṇāḥ kiraṇapraṇālāḥ |",
  "SA07n947:36": "caṇḍāṃśubimbe'pi sanīḍabhāji kṣaṇaṃ vitanvati kalaṅkaśaṅkām ||16 ||",
  "SA07n947:37": "yatrāpagāḥ svacchajalāntarālasaṃkrāntatīrasthitakeliśailāḥ |",
  "SA07n947:38": "madoṣmaṇā magnasuradvipāyā mahendrasindhoḥ śriyamāśrayante ||17 ||",
  "SA07n947:39": "yatraukasāṃ ratnavinirmitānāmuccāvacairuccalitairmayūkhaiḥ |",
  "SA07n947:40": "varṣāvasāne'pi mahendracāpairābhāti sannaddhamivāntarikṣam ||18 ||",
  "SA07n947:41": "prāsādamālāsu hiraṇyamayīṣu prārabdhalīlāḥ pramadā yadīyāḥ |",
  "SA07n947:42": "sumeruśṛṅgeṣu vihāriṇīnāṃ surāṅganānāṃ dyutimākṣipanti ||19 ||",
  "SA07n947:43": "yatrālayānāṃ pravijṛmbhamāṇāḥ prabhāvirohāḥ sphaṭikācitānām |",
  "SA07n947:44": "āsannabhājāṃ haritāṃ hayānāṃ yāntīva karṇakṣaṇacāmaratvam ||20 ||",
  "SA07n947:45": "marīcibhiryanmaṇitoraṇānāṃ visṛtvarairvicchuritapravāhā |",
  "SA07n947:46": "madhyenabho bhāti mahendrasindhuḥ kalindajākarburitāntareva ||21 ||",
  "SA07n947:47": "samucchritaiḥ saudhataleṣu yasyāṃ matsyadhvajairmārutakampamānaiḥ |",
  "SA07n947:48": "sārdhaṃ vigṛhṇanti sapatnabuddhyā marutsravantīmakarāḥ saroṣam ||22 ||",
  "SA07n947:49": "ratiśramo yatra vilāsinīnāṃ prāsādamabhraṅkaṣamāśritānām |",
  "SA07n947:50": "vinīyate gandhavahena mandaṃ mandākinīvīcivihārabhājā ||23 ||",
  "SA07n947:51": "sudhāsanāthena sudhāmayūkhaḥ kalāsamagraḥ karapallavena |",
  "SA07n947:52": "vilimpatīva kṣaṇadāsu yasyāṃ krīḍāgṛhāṇāmuparisthalāni ||24 ||",
  "SA07n947:53": "yatrendranīlopalakuṭṭimeṣu praviṣṭabimbāṃ prathamendulekhām |",
  "SA07n947:54": "mṛṇālakhaṇḍaspṛhayā marālāścañcūpuṭaiścarvitumutsahante ||25 ||",
  "SA07n947:55": "abhyudgataṃ yadgṛhadhūparāśimakāṇḍaghāṭīpaṭurāhudarśam |",
  "SA07n947:56": "paśyan bhayenaiva patirdinānāmantardadhātyambudharāṭavīṣu ||26 ||",
  "SA07n947:57": "bimbapraviṣṭāḥ sphaṭikasthalīṣu vakraśriyo yadvaravarṇinīnām |",
  "SA07n947:58": "vikāsināṃ vyomanadījaleṣu saroruhāṇāṃ vitaranti śaṅkām ||27 ||",
  "SA07n947:59": "sālaṃ yadīyaṃ samatītya gantumapārayan dhikkṛtacakravālam |",
  "SA07n947:60": "patistviṣāmuttaradakṣiṇārdhavyājena tatpārśvabhuvā prayāti ||28 ||",
  "SA07n947:61": "prabhañjanakṣobhavijṛmbhitābhirvīcibhirullaṅghitatīradeśam |",
  "SA07n947:62": "khātaṃ yadīyaṃ kalaśāmburāśiṃ jetuṃ samudyogamivātanoti ||29 ||",
  "SA07n947:63": "kananti kālāgarudhūpamiśrā yatsaudhacīnadhvajavaijayantyaḥ |",
  "SA07n947:64": "kallolabhinnāstapanātmajāyāḥ svarlokasindhoriva vīcimālāḥ ||30 ||",
  "SA07n947:65": "mahīpatistatra babhūva mānyaḥ śākyānvayaḥ śāśvatarājalakṣmīḥ |",
  "SA07n947:66": "dharmānurodhārjanaśuddhavṛttiḥ śuddhodano nāma yathārthanāmā ||31 ||",
  "SA07n947:67": "vibhuḥ pratāpānalameva vīdhraṃ vivāhasākṣye viracayya vīraḥ |",
  "SA07n947:68": "yaḥ paryaṇaiṣīdarirājalakṣmīṃ kṛpāṇadhārājalapātapūrvam ||32 ||",
  "SA07n947:69": "yaḥ pūrvamādhāya mahābhiṣekaṃ kṛtebhakumbhairgaladasrapūraiḥ |",
  "SA07n947:70": "paścādarīṇāṃ hṛdayāravindaiḥ pupoṣa pūjāṃ raṇadevatāyāḥ ||33 ||",
  "SA07n947:71": "pāṇau kṛpāṇī virarāja yasya vibhūṣitāṅgī pulakākṣareṇa |",
  "SA07n947:72": "ākāraṇāya dviṣatāṃ yamena sampreṣitā śāsanapatrikeva ||34 ||",
  "SA07n947:73": "niruddhabhūbhṛnmahimātireko niḥśeṣapītāhitavāhinīśaḥ |",
  "SA07n947:74": "yaccandrahāso bhuvanaprasādaṃ prāsūyatāgastya ivodayena ||35 ||",
  "SA07n947:75": "yo vāhinīṃ megha ivāttadhanvā vipakṣabhūbhṛtkaṭakaprabhūtām |",
  "SA07n947:76": "āsārayannākularājahaṃsāṃ cakre samuccelakabandhanṛttām ||36 ||",
  "SA07n947:77": "alaṃkṛtāṅgāḥ subhaṭāntramālyairādāya śṛṅgāniva nāgahastān |",
  "SA07n947:78": "yadvairiraktāmbutaraṅgiṇīṣu vyātyukṣilīlā vidadhuḥ piśācāḥ ||37 ||",
  "SA07n947:79": "praśastivadhvā pravarasya yasya pratāpadīpāñjanasaṃgrahāya |",
  "SA07n947:80": "āsthāpitaṃ pātramivendranīlamabhraṃ ghanaśyāmalamābabhāṣe ||38 ||",
  "SA07n947:81": "āpūrite nirbharamantarikṣe yasyāṇḍakukṣimbharibhiryaśobhiḥ |",
  "SA07n947:82": "pṛthvīpatīnāṃ yaśasaḥ prasartumāsīt pareṣāmiva nāvakāśaḥ ||39 ||",
  "SA07n947:83": "yaśastadīyaṃ yadi nābhaviṣyacchītāṃśuśubhraṃ śiśiropacāraḥ |",
  "SA07n947:84": "soḍhuṃ pratāpānalamaprasahyamapārayiṣyat kathameṣa lokaḥ ||40 ||",
  "SA07n947:85": "bhujena bhogīndradhurandhareṇa yasmin dṛḍhaṃ bhūvalayaṃ dadhāne |",
  "SA07n947:86": "pratyarthikāntābhujavallarībhyaḥ papāta bhūṣāvalayaṃ vicitram ||41 ||",
  "SA07n947:87": "dayālumāśritya tamatyudāraṃ vanīpakā nāparamabhyagacchan |",
  "SA07n947:88": "āsādya vārākaramambubāhāḥ kāsāramanyaṃ kimu kāmayante! ||42 ||",
  "SA07n947:89": "tasyāṃsadhārāsadane'vataṃsamālyāsavasyandanitāntaśīte |",
  "SA07n947:90": "bahiḥ pratāpajvaravihvaleva vimuktalauyā vijahāra lakṣmīḥ ||43 ||",
  "SA07n947:91": "tasyābhiṣeke sacivāvamuktairgaṅgāditīrthopanataiḥ payobhiḥ |",
  "SA07n947:92": "śatrupratāpānalaśaktitarāsi sahaiva puṃsāṃ hṛdayajvareṇa ||44 ||",
  "SA07n947:93": "suvarṇarūpaṃ sumanoniṣevyaṃ tuṅgaṃ sudharmāspadamadvitīyam |",
  "SA07n947:94": "taṃ bhūbhṛtaṃ merumiva prapannāścakāśire ṣaḍguṇaratnasārthāḥ ||45 ||",
  "SA07n947:95": "anyatra karṇaḥ sudhiyāmasaktastasyāpadānaśravaṇe sasajja |",
  "SA07n947:96": "apāsya pīyūṣarasaṃ surāṇāṃ rasāntare kiṃ ramate rasajñā ! ||46 ||",
  "SA07n947:97": "sahasraśassantvapare'pi bhūpāstenaiva saurājyavatī dharitrī |",
  "SA07n947:98": "anekaratnaprabhavo'yudanvān ratnākaro'bhūnnanu kaustubhena ||47 ||",
  "SA07n947:99": "mahātmanā tena makhairajasramāhūyamāneṣvamṛtāśaneṣu |",
  "SA07n947:100": "pariṣkriyā'jāyata pārijātaḥ paraṃ surādhīśvararājadhānyāḥ ||48 ||",
  "SA07n947:101": "tasyāpadānāni taṭasthitābhiḥ saṅgīyamānāni surāṅganābhiḥ |",
  "SA07n947:102": "ākarṇya harṣād dravatīva meruradyāpi niṣyandajalāpadeśāt ||49 ||",
  "SA07n947:103": "tasmin nṛpe tanvati dānavarṣaṃ naiko'pyasampūrṇamanoratho'bhūt |",
  "SA07n947:104": "mahāghane varṣati baddhadhāramalabdhapūrttyasti saraḥ kimurvyām ! ||50 ||",
  "SA07n947:105": "nadīva sindhornalinīva bhānoḥ kaleva cendoḥ kamaleva viṣṇoḥ |",
  "SA07n947:106": "saudāminīvāmbudharasya tasya māyeti nāmnā mahiṣī babhūva ||51 ||",
  "SA07n947:107": "tasyāḥ pravālodarasodarābhaṃ yugmaṃ padāmbhoruhayorbabhāra |",
  "SA07n947:108": "sāmantakāntālakavallarīṇāṃ puṣpāyamāṇān nakhapūrṇacandrān ||52 ||",
  "SA07n947:109": "vijṛmbhamāṇā nakharatnadīptiḥ padasya tasyāḥ patidevatāyāḥ |",
  "SA07n947:110": "cakāra śaṅkāṃ śaraṇāgatāyāḥ svarbhānubhītyā śaśicandrikāyāḥ ||53 ||",
  "SA07n947:111": "ākāramatyadbhutasanniveśaṃ dadhānayordaśitasaukumāryam |",
  "SA07n947:112": "tajjaṅghayostādṛśakāntimatyorna cādhikaṃ nāpi samaṃ babhūva ||54 ||",
  "SA07n947:113": "ye darśanīyā dviparājahastā ye cābhijātāḥ kadalīviśeṣāḥ |",
  "SA07n947:114": "tadūrukāṇḍadvayajṛmbhamāṇasaundaryaratnākarabindavaste ||55 ||",
  "SA07n947:115": "māṇikyakāñcīvalayānuviddhaśroṇībharā kṣmāpatidharmapatnī |",
  "SA07n947:116": "vasundharevārṇavaratnagarbhavelāsamāliṅgitasaikatāntā ||56 ||",
  "SA07n947:117": "surārṇavāvartamanojñaśobhaṃ natabhruvo'lakṣyata nābhirandhram |",
  "SA07n947:118": "kucādrikāntidravanirjharasya nimnīkṛtaṃ sthānamiva prapātaiḥ ||57 ||",
  "SA07n947:119": "tasyā vapuḥkṣetramanaṅgaśāli saundaryaniṣyandajalairjiṣektum |",
  "SA07n947:120": "āsūtritā yauvanahālikena trayīva kulyā trivalī cakāśe ||58 ||",
  "SA07n947:121": "vilagnamālagnavalitrayīkaṃ daridratājanmagṛhaṃ tadīyam |",
  "SA07n947:122": "amartyagaṅgājalaveṇikābhirāśliṣṭamākāśamivābabhāse ||59 ||",
  "SA07n947:123": "tamālanīlā navaromarājistasyā babhau tāmarasekṣaṇāyāḥ |",
  "SA07n947:124": "vivṛṇvatī bālyadaśāvināśamutpātadhūmāvalirutthiteva ||60 ||",
  "SA07n947:125": "ātanvataścetasi komalāṅgyāḥ kodaṇḍaśikṣāṃ kusumāyudhasya |",
  "SA07n947:126": "maurvī bahirbimbagateva mānyā tanvyāścakāśe tanuromarekhā ||61 ||",
  "SA07n947:127": "vijṛmbhamāṇena vilaṅghya velāṃ tasyāstaruṇyāḥ stanamaṇḍalena |",
  "SA07n947:128": "niḥśeṣamākrāntanijāvakāśamāsīdavalagnaśeṣam ||62 ||",
  "SA07n947:129": "mṛṇālikā vibhramadīrghikāyā vidyullatā yauvanameghapaṃkteḥ |",
  "SA07n947:130": "maṅgalyamālā makaradhvajasya bāhā babhau vāmavilocanāyāḥ ||63 ||",
  "SA07n947:131": "āmuktamuktāsaradarśanīyamābibhratī kaṇṭhamatīva reje |",
  "SA07n947:132": "niṣṭhyūtamuktānikarābhirāmaśaṅkhojjvalā sāgaravīcikeva ||64 ||",
  "SA07n947:133": "tadānanenduṃ bhuvi nissapatnaṃ nirmātukāmena pitāmahena |",
  "SA07n947:134": "akāri padmaṃ dhruvamāttagandhamantaḥkalaṅkaṃ ca sudhāṃśubimbam ||65 ||",
  "SA07n947:135": "tarupravālāścalasaukumāryāt sindhupravālāḥ sthirakarkaśatvāt |",
  "SA07n947:136": "na jagmurasyā nalinekṣaṇāyā bimbādharaupamyakathāprasaṅgam ||66 ||",
  "SA07n947:137": "bimbādharoṣṭhadyutirāyatākṣyāstasyā vilāsasmitaviprakīrṇā |",
  "SA07n947:138": "sandhyeva bandhukaruciścakāśe candrātapaiḥ śāritasanniveśā ||67 ||",
  "SA07n947:139": "nitāntakāntālikacandralekhāniṣyandasaundaryamahāpraṇālī |",
  "SA07n947:140": "sīmāntarekhā nayanāntanadyornāsā babhāse navayauvanāyāḥ |||68 ||",
  "SA07n947:141": "kastūrikākalpitapatralekhastasyāḥ kapolaḥ śaśimaṇḍalaśrīḥ |",
  "SA07n947:142": "ākramya tasthau mukurasya śobhāmambhodavātairmalinodarasya ||69 ||",
  "SA07n947:143": "babhūva tasyā nayanotpalasya nīlotpalasyāpi mahān viśeṣaḥ |",
  "SA07n947:144": "amoghamastraṃ kusumāyudhasya pūrvaṃ dvitīyaṃ tu tapaḥsu śīrṇam ||70 ||",
  "SA07n947:145": "tasyā viśālena vilocanena vilāsagarbheṇa vijīyamānāḥ |",
  "SA07n947:146": "adyāpi vāsaṃ vanakandareṣu hriyeva kurvanti kuraṅgaśāvāḥ ||71 ||",
  "SA07n947:147": "saubhāgyavārākaravīcikābhyāṃ tāruṇyakalpadrumaśākhikābhyām |",
  "SA07n947:148": "bhrūvallarībhyāṃ vadanaṃ tadīyaṃ babhāvivābjaṃ bhramarāvalībhyām ||72 ||",
  "SA07n947:149": "rarāja rājīvavilocanāyā lalāṭarekhā racitālakāntā |",
  "SA07n947:150": "ālakṣyanāmākṣarabindupaṃktiranaṅgajaitradhvajapaṭṭikeva ||73 ||",
  "SA07n947:151": "viloladṛṣṭidvayalobhanīyaṃ tasyā mukhaṃ sāmyamupācakāra |",
  "SA07n947:152": "pariplutāntaḥparivartamānapāṭhīnayugmasya payoruhasya ||74 ||",
  "SA07n947:153": "gorocanāgauraruciścakāśe sa ṣaṭpadaśyāmalakeśapāśā |",
  "SA07n947:154": "dhūmodgamairdhūsaritāgrabhāgā mānyodayā maṅgaladīpikeva ||75 ||",
  "SA07n947:155": "ardhāsikāṃ bharturananyalabhyāṃ bhadrāsane saiva paraṃ prapede ||",
  "SA07n947:156": "anyāḥ kimarhantyapahāya lakṣmīṃ vakṣonivāsaṃ madhusūdanasya ||76 ||",
  "SA07n947:157": "mahīpatirmānyaguṇojjvalāyāṃ tasyāṃ mahiṣyāṃ tanayābhilāṣī |",
  "SA07n947:158": "pradīpadhūpapramukhaiḥ padārthaiḥ sa devatārādhanatatparo'bhūt ||77 ||",
  "SA07n947:159": "mamajja tīrtheṣu jajāpa mantraṃ tatāna dānāni tapaścakāra |",
  "SA07n947:160": "śuśrāva dharmaṃ sujanaṃ siṣeve sa putrahetoḥ saha dharmapatnyā ||78 ||",
  "SA07n947:161": "iti gatavati puṇyairdīrghadīrghe'pi kāle,",
  "SA07n947:162": "patiravanipatīnāṃ putraratnaṃ na bheje |",
  "SA07n947:163": "tadapi ca vavṛdhe tatprārthanā tasya puṃsāṃ",
  "SA07n947:164": "viramati na hi yatnaḥ kāryasiddheḥ purastāt ||79 ||",
  "SA07n947:165": "iti buddhaghoṣācāryaviracite padyacūḍāmaṇināmni mahākāvye",
  "SA07n947:166": "siddhārthacarite prathamaḥ sargaḥ ||"
}