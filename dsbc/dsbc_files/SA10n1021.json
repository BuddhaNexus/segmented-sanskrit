{
  "SA10n1021:0": "7",
  "SA10n1021:1": "saṃskṛtaparīkṣā saptamaṃ prakaraṇam |",
  "SA10n1021:2": "yadi saṃskṛta utpādastatra yuktā trilakṣaṇī |",
  "SA10n1021:3": "athāsaṃskṛta utpādaḥ kathaṃ saṃskṛtalakṣaṇam ||1 ||",
  "SA10n1021:4": "utpādādyāstrayo vyastā nālaṃ lakṣaṇakarmaṇi |",
  "SA10n1021:5": "saṃskṛtasya samastāḥ syurekatra kathamekadā ||2 ||",
  "SA10n1021:6": "utpādasthitibhaṅgānāmanyatsaṃskṛtalakṣaṇam |",
  "SA10n1021:7": "asti cedanavasthaivaṃ nāsti cette na saṃskṛtāḥ ||3 ||",
  "SA10n1021:8": "utpādotpāda utpādo mūlotpādasya kevalam |",
  "SA10n1021:9": "utpādotpādamutpādo maulo janayate punaḥ ||4 ||",
  "SA10n1021:10": "utpādotpāda utpādo mūlotpādasya te yadi |",
  "SA10n1021:11": "maulenājanitastaṃ te sa kathaṃ janayiṣyati ||5 ||",
  "SA10n1021:12": "sa te maulena janito maulaṃ janayate yadi |",
  "SA10n1021:13": "maulaḥ sa tenājanitastamutpādayate katham ||6 ||",
  "SA10n1021:14": "ayamutpadyamānaste kāmamutpādayedimam |",
  "SA10n1021:15": "yadīmamutpādayitumajātaḥ śaknuyādayam ||7 ||",
  "SA10n1021:16": "pradīpaḥ svaparātmānau saṃprakāśayitā yathā |",
  "SA10n1021:17": "utpādaḥ svaparātmānāvubhāvutpādayettathā ||8 ||",
  "SA10n1021:18": "pradīpe nāndhakāro'sti yatra cāsau pratiṣṭhitaḥ |",
  "SA10n1021:19": "kiṃ prakāśayati dīpaḥ prakāśo hi tamovadhaḥ ||9 ||",
  "SA10n1021:20": "kathamutpadyamānena pradīpena tamo hatam |",
  "SA10n1021:21": "notpadyamāno hi tamaḥ pradīpaḥ prāpnute yadā ||10 ||",
  "SA10n1021:22": "aprāpyaiva pradīpena yadi vā nihataṃ tamaḥ |",
  "SA10n1021:23": "ihasthaḥ sarvalokasthaṃ sa tamo nihaniṣyati ||11 ||",
  "SA10n1021:24": "pradīpaḥ svaparātmānau saṃprakāśayate yadi |",
  "SA10n1021:25": "tamo'pi svaparātmānau chādayiṣyatyasaṃśayam ||12 ||",
  "SA10n1021:26": "anutpanno'yamutpādaḥ svātmānaṃ janayetkatham |",
  "SA10n1021:27": "athotpanno janayate jāte kiṃ janyate punaḥ ||13 ||",
  "SA10n1021:28": "notpadyamānaṃ notpannaṃ nānutpannaṃ kathaṃcana |",
  "SA10n1021:29": "utpadyate tathākhyātaṃ gamyamānagatāgataiḥ ||14 ||",
  "SA10n1021:30": "utpadyamānamutpattāvidaṃ na kramate yadā |",
  "SA10n1021:31": "kathamutpadyamānaṃ tu pratītyotpattimucyate ||15 ||",
  "SA10n1021:32": "pratītya yadyadbhavati tattacchāntaṃ svabhāvataḥ |",
  "SA10n1021:33": "tasmādutpadyamānaṃ ca śāntamutpattireva ca ||16 ||",
  "SA10n1021:34": "yadi kaścidanutpanno bhāvaḥ saṃvidyate kvacit |",
  "SA10n1021:35": "utpadyeta sa kiṃ tasmin bhāva utpadyate'sati ||17 ||",
  "SA10n1021:36": "utpadyamānamutpādo yadi cotpādayatyayam |",
  "SA10n1021:37": "utpādayettamutpādamutpādaḥ katamaḥ punaḥ ||18 ||",
  "SA10n1021:38": "anya utpādatyenaṃ yadyutpādo'navasthitiḥ |",
  "SA10n1021:39": "athānutpāda utpannaḥ sarvamutpadyate tathā ||19 ||",
  "SA10n1021:40": "sataśca tāvadutpattirasataśca na yujyate |",
  "SA10n1021:41": "na sataścāsataśceti pūrvamevopapāditam ||20 ||",
  "SA10n1021:42": "nirudhyamānasyotpattirna bhāvasyopapadyate |",
  "SA10n1021:43": "yaścānirudhyamānastu sa bhāvo nopapadyate ||21 ||",
  "SA10n1021:44": "na sthitabhāvastiṣṭhatyasthitabhāvo na tiṣṭhati |",
  "SA10n1021:45": "na tiṣṭhati tiṣṭhamānaḥ ko'nutpannaśca tiṣṭhati ||22 ||",
  "SA10n1021:46": "sthitirnirudhyamānasya na bhāvasyopapadyate |",
  "SA10n1021:47": "yaścānirudhyamānastu sa bhāvo nopapadyate ||23 ||",
  "SA10n1021:48": "jarāmaraṇadharmeṣu sarvabhāveṣu sarvadā |",
  "SA10n1021:49": "tiṣṭhanti katame bhāvā ye jarāmaraṇaṃ vinā ||24 ||",
  "SA10n1021:50": "sthityānyayā sthiteḥ sthānaṃ tayaiva ca na yujyate |",
  "SA10n1021:51": "utpādasya yathotpādo nātmanā na parātmanā ||25 ||",
  "SA10n1021:52": "nirudhyate nāniruddhaṃ na niruddhaṃ nirudhyate |",
  "SA10n1021:53": "tathāpi nirudhyamānaṃ kimajātaṃ nirudhyate ||26 ||",
  "SA10n1021:54": "sthitasya tāvadbhāvasya nirodho nopapadyate |",
  "SA10n1021:55": "nāsthitasyāpi bhāvasya nirodha upapadyate ||27 ||",
  "SA10n1021:56": "tayaivāvasthayāvasthā na hi saiva nirudhyate |",
  "SA10n1021:57": "anyayāvasthayāvasthā na cānyaiva nirudhyate ||28 ||",
  "SA10n1021:58": "yadaivaṃ sarvadharmāṇāmutpādo nopapadyate |",
  "SA10n1021:59": "tadaivaṃ sarvadharmāṇāṃ nirodho nopapadyate ||29 ||",
  "SA10n1021:60": "sataśca tāvadbhāvasya nirodho nopapadyate |",
  "SA10n1021:61": "ekatve na hi bhāvaśca nābhāvaścopapadyate ||30 ||",
  "SA10n1021:62": "asato'pi na bhāvasya nirodha upapadyate |",
  "SA10n1021:63": "na dvitīyasya śirasacchedanaṃ vidyate yathā ||31 ||",
  "SA10n1021:64": "na svātmanā nirodho'sti nirodho na parātmanā |",
  "SA10n1021:65": "utpādasya yathotpādo nātmanā na parātmanā ||32 ||",
  "SA10n1021:66": "utpādasthitibhaṅgānāmasiddhernāsti saṃskṛtam |",
  "SA10n1021:67": "saṃskṛtasyāprasiddhau ca kathaṃ setsyatyasaṃskṛtam ||33 ||",
  "SA10n1021:68": "yathā māyā yathā svapno gandharvanagaraṃ yathā |",
  "SA10n1021:69": "tathotpādastathā sthānaṃ tathā bhaṅga udāhṛtam ||34 ||"
}