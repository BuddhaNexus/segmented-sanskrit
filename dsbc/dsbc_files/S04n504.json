{
  "S04n504:0": "acintyabuddhadharmanirdeśaparivartaḥ |",
  "S04n504:1": "tasmāttarhi kumāra bodhisattvena mahāsattvenemaṃ samādhimākāṅkṣatā acintyabuddhadharmanirdeśakuśalena bhavitavyam |",
  "S04n504:2": "acintyabuddhadharmaparipṛcchakajātikena bhavitavyam |",
  "S04n504:3": "acintyabuddhadharmādhimuktikena bhavitavyam |",
  "S04n504:4": "acintyabuddhadharmaparyeṣaṇākuśalena bhavitavyam |",
  "S04n504:5": "acintyāṃśca buddhadharmān śrutvā nottrasitavyaṃ na saṃtrasitavyaṃ na saṃtrāsamāpattavyam |",
  "S04n504:6": "evamukte candraprabhaḥ kumārabhūto bhagavantametadavocat- yathā kathaṃ bhagavan bodhisattvo mahāsattvaḥ acintyabuddhadharmanirdeśakuśalo bhavati,",
  "S04n504:7": "acintyabuddhadharmaparipṛcchākuśalaśca,",
  "S04n504:8": "acintyabuddhadharmādhimuktaśca ?",
  "S04n504:9": "acintyabuddhadharmaparyeṣaṇākuśalaśca bhavati,",
  "S04n504:10": "acintyāṃśca buddhadharmān śratvā nottrasyati na saṃtrasyati na saṃtrāsamāpadyate ?",
  "S04n504:11": "tena khalu punaḥ samayena pañcaśikho nāma gandharvaputraḥ pañcabhistūryaśataiḥ sārdhaṃ gaganatalādavatīrya bhagavataḥ purataḥ sthito'bhūdupasthānaparicaryāyai |",
  "S04n504:12": "atha khalu pañcaśikhasya gandharvaputrasyaitadabhavat-yannvahaṃ yathaivaḥ devānāṃ trāyastriṃśānāṃ śakrasya ca devānāmindrasya sudharmāyāṃ devasabhāyāmupasthānaparicaryāṃ karomi,",
  "S04n504:13": "saṃgītiṃ saṃprayojayāmi,",
  "S04n504:14": "tathaivādya devātidevasyāpi tathāgatasyārhataḥ samyaksaṃbuddhasya pūjāyai saṃgītiṃ saṃprayojayeyam ||",
  "S04n504:15": "atha khalu pañcaśikho gandharvaputrastaiḥ pañcabhistūryaśataistaiśca pañcamātrairgandharvaputraśataiḥ sārdhamekasvarasaṃgītisaṃprayuktābhistūryasaṃgītibhirvaidūryadaṇḍāṃ vīṇāmādāya bhagavataḥ purato vādayāmāsa |",
  "S04n504:16": "atha khalu bhagavata etadabhūda-yannvahaṃ tathārūpamṛddhyabhisaṃskāramabhisaṃskuryāṃ yathārūpeṇa ṛddhyabhisaṃskāreṇābhisaṃskṛtena candraprabhaḥ kumārabhūto'cintyabuddhadharmanidhyaptikauśalyamadhigacchet,",
  "S04n504:17": "sarvadharmasvabhāvasamatāvipañcitācca samādherna calet |",
  "S04n504:18": "pañcaśikhasya ca gandharvaputrasya tantrīsvaragītisvarakauśalyamupadiśeyam ||",
  "S04n504:19": "atha khalu bhagavāṃstathārūpamṛddhyabhisaṃskāramabhisaṃskaroti sma,",
  "S04n504:20": "yattebhyaḥ pañcabhyastūryaśatebhyaḥ saṃprayuktebhyaḥ pravāditebhyo yathānakumpopasaṃhṛtaḥ śabdo niścarati dharmapratisaṃyuktaḥ |",
  "S04n504:21": "imāśca buddhadharmanidhyaptigāthā niścaranti buddhānubhāvena-",
  "S04n504:22": "ekahi vālapathe bahubuddhā",
  "S04n504:23": "yāttika vālika gaṅganadīye |",
  "S04n504:24": "kṣetraṃ tāttika teṣa jinānāṃ",
  "S04n504:25": "te ca vilakṣaṇa te visabhāgāḥ || 1 ||",
  "S04n504:26": "pañcagatīgata bālapathasmin",
  "S04n504:27": "nairayikā pi ca tiryagatāśca |",
  "S04n504:28": "te yamalaukika devamanuṣyā",
  "S04n504:29": "nāpi ca saṃkaru no ca upīḍo || 2 ||",
  "S04n504:30": "tatra pade sasarāḥ sasamudrāḥ",
  "S04n504:31": "sarva nadī tatha utsa taḍāgāḥ |",
  "S04n504:32": "no pi ca saṃkaru no ca upīḍo",
  "S04n504:33": "evamacintiyu dharma jinānām || 3 ||",
  "S04n504:34": "tatra pade'pi ca parvata neke",
  "S04n504:35": "cakravāla api meru sumeru |",
  "S04n504:36": "ye mucilinda mahāmucilinda",
  "S04n504:37": "vindhyatha gṛdhrakūṭo himavāṃśca || 4 ||",
  "S04n504:38": "tatra pade nirayāśca sughorā-",
  "S04n504:39": "stapana pratāpana ānabhiramyāḥ |",
  "S04n504:40": "tatra ca ye niraye upapannā",
  "S04n504:41": "vedana te pi dukhāṃ anubhonti || 5 ||",
  "S04n504:42": "tatra pade'pi ca devavimānā",
  "S04n504:43": "dvādaśayojana te ramaṇīyāḥ |",
  "S04n504:44": "teṣu bahū marutān sahasrā",
  "S04n504:45": "divyaratīṣu sukhānyanubhonti || 6 ||",
  "S04n504:46": "tatra pade ca buddhāna utpādo",
  "S04n504:47": "śāsanu lokavidūna jvaleti |",
  "S04n504:48": "taṃ ca na paśyati jñānavihīno",
  "S04n504:49": "yena na śodhita carya viśuddhā || 7 ||",
  "S04n504:50": "tatra pade'pi ca dharma niruddho",
  "S04n504:51": "nirvṛtu nāyaku śrūyati śabdaḥ |",
  "S04n504:52": "tatra pade'pi ca keci śṛṇonti",
  "S04n504:53": "tiṣṭhati nāyaku bhāṣati dharmam || 8 ||",
  "S04n504:54": "tatra pade'pi ca keṣacidāyu-",
  "S04n504:55": "rvarṣa acintiya vartati saṃjñā |",
  "S04n504:56": "tatra pade'pi vā kālu karonti",
  "S04n504:57": "no ciru jīvati śrūyati śabdaḥ || 9 ||",
  "S04n504:58": "tatra pade'pi ca keṣaci saṃjñā",
  "S04n504:59": "dṛṣṭu tathāgatu pūjitu buddho |",
  "S04n504:60": "toṣitu mānasu saṃjñagraheṇa",
  "S04n504:61": "no pi ca pūjitu no ca upanno || 10 ||",
  "S04n504:62": "svasmi gṛhe supineva manuṣyo",
  "S04n504:63": "kāmaguṇeṣu ratīranubhūya |",
  "S04n504:64": "sa pratibuddhu na paśyati kāmāṃ -",
  "S04n504:65": "stacca prajānati so supino ti || 11 ||",
  "S04n504:66": "yat tatha dṛṣṭu śruta mata jñātaṃ",
  "S04n504:67": "sarvamidaṃ vitathaṃ supino vā |",
  "S04n504:68": "yastu bhaveta samādhiya lābhī",
  "S04n504:69": "so imu jānati dharmasvabhāvān || 12 ||",
  "S04n504:70": "sūsukhitāḥ sada te nara loke",
  "S04n504:71": "yeṣa priyāpriyu nāsti kahiṃcit |",
  "S04n504:72": "ye vanakandarake'bhiramanti",
  "S04n504:73": "śrāmaṇakaṃ susukhaṃ anubhonti || 13 ||",
  "S04n504:74": "yeṣa mamāpi tu nāsti kahiṃcid",
  "S04n504:75": "yeṣa parigrahu sarvaśu nāsti |",
  "S04n504:76": "khaṅgasamā vicarantimu loke",
  "S04n504:77": "te gagane pavaneva vrajanti || 14 ||",
  "S04n504:78": "bhāvitu mārga pravartitu jñānaṃ",
  "S04n504:79": "śūnyaka dharma nirātmanu sarve |",
  "S04n504:80": "yena vibhāvita bhontimi dharmā-",
  "S04n504:81": "stasya bhavet pratibhānamanantam || 15 ||",
  "S04n504:82": "sūsukhitā bata te nara kole",
  "S04n504:83": "yeṣa na sajjati mānasu loke |",
  "S04n504:84": "vāyusamaṃ sada teṣviha cittaṃ",
  "S04n504:85": "no ca priyāpriyu vidyati saṅgo || 16 ||",
  "S04n504:86": "apriyu ye dukhitehi nivāso",
  "S04n504:87": "ye hi priyā dukhi tehi viyogo |",
  "S04n504:88": "anta ubhe api eti jahitvā",
  "S04n504:89": "te sukhitā nara ye rata dharme || 17 ||",
  "S04n504:90": "ye anunīyati śrutvimi dharmān",
  "S04n504:91": "sa pratihanyati śrutva adharmam |",
  "S04n504:92": "so madamānahato viparīto",
  "S04n504:93": "mānavaśena dukhi anubhoti || 18 ||",
  "S04n504:94": "ye samatāya pratiṣṭhita bhonti",
  "S04n504:95": "nityamanunnata nāvanatāśca |",
  "S04n504:96": "ye priyato'priyataśca sumuktā-",
  "S04n504:97": "ste sada muktamanā viharanti || 19 ||",
  "S04n504:98": "śīle pratiṣṭhitu sūpariśuddhe",
  "S04n504:99": "dhyāne pratiṣṭhitu nityamacintye |",
  "S04n504:100": "ye vanakandari śānti ramante",
  "S04n504:101": "teṣa na vidyati vīmati jātu || 20 ||",
  "S04n504:102": "ye ca punarvitathe pratipannāḥ",
  "S04n504:103": "kāmaguṇeṣu ratāḥ sada bālāḥ |",
  "S04n504:104": "gṛdhru yathā kuṇapeṣvadhimuktā",
  "S04n504:105": "nityavaśānugatā namucisya || 21 ||",
  "S04n504:106": "asmin khalu punargāthābhinirhāre bhāṣyamāṇe candraprabhaḥ kumārabhūtaḥ acintyeṣu buddhadharmeṣu gambhīranidhyaptinirdeśakauśalyamanuprāptaḥ,",
  "S04n504:107": "sūtrāntanirhārāvabhāsaṃ ca pratilabdhavān |",
  "S04n504:108": "pañcaśikhasya ca gandharvaputrasya ghoṣānugāyāḥ kṣānteḥ pratilambho'bhūt |",
  "S04n504:109": "aprameyāṇāṃ ca sattvānāṃ devamānuṣikāyāḥ prajāyā anuttarāyāṃ samyaksaṃbodhau cittānyutpannāni |",
  "S04n504:110": "aprameyāṇāṃ ca sattvānāmarthaḥ kṛto'bhūta ||",
  "S04n504:111": "iti śrīsamādhirāje acintyabuddhadharmanirdeśaparivarto nāmonaviṃśatitamaḥ ||"
}