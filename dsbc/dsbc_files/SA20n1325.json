{
  "SA20n1325:0": "adhyāśayapaṭalam",
  "SA20n1325:1": "uddānam |",
  "SA20n1325:2": "vātsalyaṃ sarvasattveṣu saptākāraṃ hi dhīmatām |",
  "SA20n1325:3": "pañcadaśāśayāsteṣāṃ daśa kṛtyakarā matāḥ ||",
  "SA20n1325:4": "saptākāraṃ bodhisattvānāṃ sattveṣu vātsalyaṃ pravartate yena vātsalyenopetā bodhisattvāḥ kalyāṇāśayāḥ paramakalyāṇāśayā ityucyante |",
  "SA20n1325:5": "saptākāraṃ vātsalyaṃ katamat |",
  "SA20n1325:6": "abhayaṃ yuktamakhedamayācitamanāmiṣaṃ vistīrṇaṃ samañceti |",
  "SA20n1325:7": "na hi bodhisattvaḥ kasyacidbhayādvatsalo bhavati |",
  "SA20n1325:8": "ānulomikena kāyavāṅmanaskarmaṇā samudācarati manāpena hitasukhena ca |",
  "SA20n1325:9": "na ca punarbodhisattvasya sattveṣu yogarahitaṃ vātsalyaṃ pravartate tadyathā adharme'vinaye'satyasamudācāre asthāne samādāpanatāyai |",
  "SA20n1325:10": "tathā ca bodhisattvo vatsalo bhavati sattveṣu yathā teṣāmarthe sarvārambhairna parikhidyate |",
  "SA20n1325:11": "ayācita eva ca bodhisattvaḥ sattveṣu vatsalo bhavati na tu kenacidyācitaḥ |",
  "SA20n1325:12": "nirāmiṣeṇa ca cittena vatsalo [bhavati] na parataḥ pratyupakāraṃ pratikāṃkṣamāṇaḥ paratra ca vipākamiṣṭaṃ pratyāśaṃsamāna iti niṣkāraṇavatsalo bhavati sattveṣu bodhisattvaḥ |",
  "SA20n1325:13": "vipulañca tadbodhisattvasya vātsalyaṃ bhavati sattveṣu na parīttam |",
  "SA20n1325:14": "tathā ca vipulaṃ bhavati yathaiṣāṃ sattvānāmantikādbodhisattvaḥ sarvākāramapyapakāraṃ labhamāno notsṛjati ātmānaṃ kāmamapriyaṃ karoti |",
  "SA20n1325:15": "na tu kenacitparyāyeṇa pareṣāṃ pāpakarmecchati |",
  "SA20n1325:16": "tatpunarevaṃ lakṣaṇameva guṇayuktaṃ vātsalyaṃ bodhisattvānāṃ sarvasattveṣveva samamāsamanta sattvadhātuprādeśikaḥ |",
  "SA20n1325:17": "evamanena saptākāreṇaiva vātsalyena yuktā bodhisattvāḥ kalyāṇāśayāḥ paramakalyāṇāśayā ityucyante |",
  "SA20n1325:18": "tatra śraddhāpūrvaṃko dharmavicayapūrvakaśca buddhadharmeṣu yo'dhimokṣaḥ pratyavagamo niścayo bodhisattvasya so'dhyāśaya ityucyate |",
  "SA20n1325:19": "te punaradhyāśayā bodhisattvasya samāsataḥ pañcadaśa veditavyāḥ |",
  "SA20n1325:20": "katame pañcadaśa |",
  "SA20n1325:21": "agryāśayo vṛttāśayaḥ pāramitāśayaḥ tattvārthāśayaḥ prabhāvāśayaḥ hitāśayaḥ sukhāśayo vinirmuktāśayaḥ dṛḍhāśayaḥ avisaṃvādanāśayaḥ aśuddhāśayaḥ śuddhāśayaḥ suśuddhāśayaḥ nigṛhītāśayaḥ sahajaścāśayaḥ |",
  "SA20n1325:22": "tatra yo buddhadharmasaṃgharatneṣu bodhisattvasyādhyāśayaḥ so'gryāśaya ityucyate |",
  "SA20n1325:23": "bodhisattvaśīlasaṃvarasamādāne yo'dhyāśayo'yaṃ vṛttāśaya ityucyate |",
  "SA20n1325:24": "dānaśīlakṣāntivīryadhyānaprajñāsamudāgamāya yo'dhyāśayo'yaṃ pāramitāśaya ityucyate |",
  "SA20n1325:25": "dharmapugdalanairātmye paramārthe ca dharmatathatāyāṃ gambhīrāyāṃ yo'dhyāśayo'yaṃ tattvārthāśaya ityucyate |",
  "SA20n1325:26": "buddhabodhisattvānāmacintye'bhijñāprabhāve sahaje vā prabhāve yo'dhyāśayo'yaṃ prabhāvāśaya ityucyate |",
  "SA20n1325:27": "sattveṣu kuśalopasaṃhartukāmatā hitāśaya ityucyate |",
  "SA20n1325:28": "sattveṣvevānugrahopasaṃhartukāmatā sukhāśaya ityucyate |",
  "SA20n1325:29": "sattveṣveva nirāmiṣacittatā iṣṭe ca vipāke niṣpratibaddhacittatā vinirmuktāśaya ityucyate |",
  "SA20n1325:30": "anuttarāyāṃ samyaksaṃbodhau yā citaikāntikatāyaṃ dṛḍhāśaya ityucyate |",
  "SA20n1325:31": "sattvārthopāye bodhyupāye aviparītajñānasahagato'dhimokṣaḥ avisaṃvādanāśaya ityucyate |",
  "SA20n1325:32": "sarvasyāmadhimuktivaryābhūmau yo'dhyāśayo bodhisattvānāṃ so'śuddhāśaya ityucyate |",
  "SA20n1325:33": "śuddhāśayabhūmimupādāya yāvanniyatacaryābhūmeradhyāśayo bodhisattvānāṃ śuddhāśaya ityucyate |",
  "SA20n1325:34": "niṣṭhāgamanabhūmāvadhyāśayo bodhisattvānāṃ suśuddhāśaya ityucyate |",
  "SA20n1325:35": "tatra yo hi [a] śuddhāśayaḥ sa eva nigṛhī [tāśaya] ityucyate pratisaṃkhyānakaraṇīyatayā |",
  "SA20n1325:36": "yaḥ punaḥ śuddhaḥ suśuddhaścādhyāśayaḥ sa sahajo'dhyāśaya ityucyate prakṛtyā tanmayatayā āśrayasusaṃniviṣṭatayā ca |",
  "SA20n1325:37": "ityebhirbodhisattvāḥ pañcadaśabhiḥ kalyāṇairadhyāśayaiḥ sarvabhūmigataiḥ samāsato daśakṛtyāni kurvanti |",
  "SA20n1325:38": "katamāni daśa |",
  "SA20n1325:39": "agryāśayena ratnapūjāṃ sarvākārāṃ prayojayanti sarvabodhisambhārāṇāmagryabhūtām |",
  "SA20n1325:40": "vṛttāśayena bodhisattvaśīlasaṃvarasamādāne jīvitahetorapi [na] saṃcintyāpattimāpadyante |",
  "SA20n1325:41": "āpannāśca tvaritatvaritaṃ pratideśayanti |",
  "SA20n1325:42": "pāramitāśayena kuśalānāṃ dharmāṇāṃ bhāvanāsātatyakriyayā'pramādavihāriṇo bhavanti paramāpramādavihāriṇaśca |",
  "SA20n1325:43": "tattvārthādhyāśayenāsaṃkliṣṭacittāśca saṃsāre sattvahetoḥ saṃsaranti |",
  "SA20n1325:44": "avinirmukta-nirvāṇādhyāśayāśca bhavanti |",
  "SA20n1325:45": "prabhāvādhyāśayena ghanarasaṃ ca śāsane prasādaṃ pravedayanti |",
  "SA20n1325:46": "bhāvanāyāṃ ca sārasaṃjñinaḥ spṛhājātā bahulaṃ viharanti |",
  "SA20n1325:47": "na tu śrutamātracintāmātrasaṃtuṣṭāḥ |",
  "SA20n1325:48": "hitāśayena sukhāśayena vinirmuktāśayena ca sarvākarāsu sattvārthakriyāsu prayujyante |",
  "SA20n1325:49": "prayuktāśca na parikhidyante |",
  "SA20n1325:50": "dṛḍhāśayena uttaptavīryā vipulavīryāḥ samārambhā viharanti |",
  "SA20n1325:51": "na śithilaprayogāḥ |",
  "SA20n1325:52": "na chidraprayogāḥ |",
  "SA20n1325:53": "avisaṃvādanādhyāśayena kṣiprābhijñā bhavanti teṣu teṣu kuśaladharmābhinirhāreṣu |",
  "SA20n1325:54": "na cālpamātrakeṇāvaramātrakeṇa hīnena viśeṣādhigamena tuṣṭimāpadyante |",
  "SA20n1325:55": "nigṛhītenādhyāśayena sahajādhyāśayamākarṣanti |",
  "SA20n1325:56": "sahajena punaradhyāśayena kṣipramanuttarāṃ samyaksaṃbodhimabhisaṃbudhyante arthāya hitāya sukhāya devamanuṣyāṇām |",
  "SA20n1325:57": "tatra ye kecidbhagavatā bodhisattvānāmadhyāśayā ākhyātāḥ prajñaptāḥ prakāśitāsteṣu teṣvadhikaraṇeṣu teṣāṃ sarveṣāmebhireva pañcadaśabhiradhyāśayaiḥ saṃgraho veditavyaḥ |",
  "SA20n1325:58": "tasmādatītānāgatapratyutpanneṣvadhvasu ye bodhisattvāḥ kalyāṇairadhyāśayairanuttarāṃ samyaksaṃbodhimabhisaṃbuddhavanto'bhisaṃbhotsyante'bhisaṃbudhyante ca sarve ta ebhireva pañcadaśabhiradhyāśayaiḥ |",
  "SA20n1325:59": "nāta uttari nāto bhūyaḥ |",
  "SA20n1325:60": "evamete pañcadaśa bodhisattvādhyāśayā mahāphalānuśaṃsāḥ |",
  "SA20n1325:61": "tasmāttānāśritya bodhisattvo'nuttarāṃ samyaksaṃbodhimadhigacchediti |",
  "SA20n1325:62": "iti bodhisattvabhūmāvādhārānudharme yogasthāne tṛtīyamadhyāśayapaṭalam |"
}