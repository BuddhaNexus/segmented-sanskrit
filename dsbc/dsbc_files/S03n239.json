{
  "S03n239:0": "16. vartakāpītaka-jātakam",
  "S03n239:1": "satyaparibhāvitāṃ vācamagnirapi na prasahate laṅghayitumiti satyavacane'bhiyogaḥ karaṇīyaḥ |",
  "S03n239:2": "tadyathānuśrūyate-",
  "S03n239:3": "bodhisattvaḥ kilānyatamasminnaraṇyāyatane vartakāpotako bhavati sma |",
  "S03n239:4": "sa katipayarātrodbhinnāṇḍakośaḥ pravirokṣyamāṇataruṇapakṣaḥ paridurbalatvādalakṣyamāṇāṅgapratyaṅgapradeśaḥ svamātāpitṛprayatnaracite tṛṇagahanopagūḍhe gulmalatāsaṃniśrite nīḍe saṃbahulairbhrātṛbhiḥ sārdhaṃ prativasati sma |",
  "S03n239:5": "tadavastho'pi cāpariluptadharmasaṃjñatvānmātāpitṛbhyāmupahṛtānprāṇino necchati smābhyavahartum |",
  "S03n239:6": "yadeva tvasya tṛṇabījanyagrodhaphalādyupajahraturmātāpitarau tenaiva vartayāmāsa |",
  "S03n239:7": "tasya tayā rūkṣālpāhāratayā na kāyaḥ puṣṭimupayayau |",
  "S03n239:8": "nāpi pakṣau samyakpravirurohatuḥ |",
  "S03n239:9": "itare tu vartakāpotakā yathopanītamāhāramabhyavaharanto balavantaḥ sañjātapakṣāśca babhūvuḥ |",
  "S03n239:10": "dharmatā hyeṣā yaduta-",
  "S03n239:11": "dharmādharmanirāśaṅkaḥ sarvāśī sukhamedhate |",
  "S03n239:12": "dharmyāṃ tu vṛttimanvicchanvicitāśīha duḥkhitaḥ ||1 ||",
  "S03n239:13": "[api coktaṃ bhagavatā-sujīvitamahrīkeṇeti gāthādvayam |",
  "S03n239:14": "sujīvitamahrīkeṇa dhvāṅkṣeṇāśucikarmaṇā |",
  "S03n239:15": "praskandinā pragalbhena susaṃkliṣṭaṃ tu jīvitam ||2 ||",
  "S03n239:16": "hrīmatā tviha durjīvaṃ nityaṃ śucigaveṣiṇā |",
  "S03n239:17": "saṃlīnenāpragalbhena śuddhājīvena jīvatā ||3 ||",
  "S03n239:18": "iti gāthādvayametadāryasthāvirīyakanikāye paṭhyate | ]",
  "S03n239:19": " teṣāmevamavasthānāṃ nātidūre mahānvanadāvaḥ pratibhayaprasaktaninado vijṛmbhamāṇadhūmarāśirvikīryamāṇajvālāvalīlolavisphuliṅgaḥ santrāsano vanacarāṇāmanayo vanagahanānāṃ prādurabhavat |",
  "S03n239:20": "sa mārutādhūrṇitaviprakīrṇairjvālābhujairnṛttaviśeṣacitraiḥ |",
  "S03n239:21": "valganniva vyākuladhūmakeśaḥ sasvāna teṣāṃ dhṛtimādadānaḥ ||4 ||",
  "S03n239:22": "caṇḍānilāsphālanacañcalāni bhayadrutānīva vane tṛṇāni |",
  "S03n239:23": "so'gniḥ sasaṃrambha ivābhipatya sphuratsphuliṅgaprakaro dadāha ||5 ||",
  "S03n239:24": "bhayadrutodbhrāntavihaṅgasārthaṃ paribhramadbhītamṛgaṃ samantāt |",
  "S03n239:25": "dhūmaughamagnaṃ paṭuvahniśabdaṃ vanaṃ tadārtyeva bhṛśaṃ rarāsa ||6 ||",
  "S03n239:26": "krameṇa cotpīḍyamāna iva sa vahniḥ paṭunā mārutena tṛṇagahanānusārī teṣāṃ nīḍasamīpamupajagāma |",
  "S03n239:27": "atha te vartakāpotakā bhayavirasavyākulavirāvāḥ parasparanirapekṣāḥ sahasā samutpetuḥ |",
  "S03n239:28": "paridurbalatvādasañjātapakṣatvācca bodhisattvastu notpatituṃ prayatnaṃ cakāra |",
  "S03n239:29": "viditātmaprabhāvastvasaṃbhrānta eva sa mahāsattvaḥ sarabhasamivopasarpantamagniṃ sānunayamityuvāca-",
  "S03n239:30": "vyarthābhidhānacaraṇo'smyavirūḍhapakṣa-",
  "S03n239:31": "stvatsambhramācca pitarāvapi me praḍīnau |",
  "S03n239:32": "tvadyogyamasti na ca kiñcidihātitheya-",
  "S03n239:33": "masmānnivartitumatastava yuktamagne ||7 ||",
  "S03n239:34": "ityukte satyaparibhāvitavacasā tena mahāsattvena-",
  "S03n239:35": "udīryamāṇo'pyanilena so'gnirviśuṣkasaṃsaktatṛṇe'pi kakṣe |",
  "S03n239:36": "nadīmiva prāpya vivṛddhatoyāṃ tadvācamāsādya śaśāma sadyaḥ ||8 ||",
  "S03n239:37": "adyāpi taṃ himavati prathitaṃ pradeśaṃ",
  "S03n239:38": "dāvāgniruddhataśikho'pi samīraṇena |",
  "S03n239:39": "mantrābhiśapta iva naikaśirā bhujaṅgaḥ",
  "S03n239:40": "saṅkocamandalulitārcirupaiti śāntim ||9 ||",
  "S03n239:41": "tatkimidamupanītamiti? ucyate-",
  "S03n239:42": "velāmiva pracalitormiphaṇaḥ samudraḥ",
  "S03n239:43": "śikṣāṃ munīndravihitāmiva satyakāmaḥ |",
  "S03n239:44": "satyātmanāmiti na laṅghayituṃ yadājñāṃ",
  "S03n239:45": "śaktaḥ kṛśānurapi satyamato na jahyāt ||10 ||",
  "S03n239:46": "tadevaṃ satyavacanaparibhāvitāṃ vācamagnirapi na prasahate laṅghayitumiti satyavacane'bhiyogaḥ karaṇīyaḥ |",
  "S03n239:47": "tathāgatavarṇe'pi vācyamiti |",
  "S03n239:48": "iti vartakāpotaka-jātakaṃ ṣoḍaśam |"
}