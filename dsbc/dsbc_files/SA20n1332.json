{
  "SA20n1332:0": "pratiṣṭhāpaṭalam",
  "SA20n1332:1": "catasraḥ sarvākārāḥ pariśuddhayaḥ katamāḥ |",
  "SA20n1332:2": "āśrayaśuddhiḥ |",
  "SA20n1332:3": "ālambanaśuddhiḥ |",
  "SA20n1332:4": "cittaśuddhiḥ jñānaśuddhiśca |",
  "SA20n1332:5": "tatrāśrayaviśuddhiḥ katamā |",
  "SA20n1332:6": "savāsanānāṃ sarvakleśapakṣyāṇāṃ dauṣṭhulyānāmāśrayān niravaśeṣato'tyantaparamaḥ sve cātmabhāve yathākāmādānasthānacyutivaśavartitā sarvākārā āśrayaśuddhistyucyate |",
  "SA20n1332:7": "tatrālambanaviśuddhiḥ katamā |",
  "SA20n1332:8": "nirvāṇe pariṇāme saṃprakhyāne ca sarvālambaneṣu yā vaśavartitā |",
  "SA20n1332:9": "iyamucyate sarvākārā ālambanaviśuddhiḥ |",
  "SA20n1332:10": "tatra cittaviśuddhiḥ katamā |",
  "SA20n1332:11": "pūrvavatsarvacittadauṣṭhulyāpagamāccitte ca sarvākāra-kuśalamūlopacayātsarvākārā cittaviśuddhirityucyate |",
  "SA20n1332:12": "tatra katamā jñānaviśuddhiḥ |",
  "SA20n1332:13": "pūrvavatsarvāvidyāpakṣyadauṣṭhulyāpagamātsarvatra ca jñeye jñānasyānāvaraṇāt jñānavaśavartitā sarvākārā jñānaviśuddhirityucyate |",
  "SA20n1332:14": "tatra daśa tathāgatabalāni katamāni |",
  "SA20n1332:15": "sthānāsthānajñānabalaṃ karmasvakajñānabalaṃ dhyānavimokṣasamādhisamāpattijñānabalam indriyaparāparajñānabalaṃ nānā dhātujñānabalaṃ nānādhimuktijñānabalaṃ sarvatragāminīpratipajjñānabalaṃ pūrvanivāsānusmṛtijñānabalaṃ cyutyupapattijñānabalam āsravakṣayajñānabalañca |",
  "SA20n1332:16": "ityetāni daśa tathāgatabalāni yuthā daśabalasūtre nirdeśato vistareṇa veditavyāni |",
  "SA20n1332:17": "[tatra] yatkiñcidanena bhāṣitaṃ lapitamudāhṛtaṃ sarvaṃ tattathā avitatheti tasmāttathāgata ityucyate |",
  "SA20n1332:18": "tatra phalasya śubhāśabhasya yo bhūtapravṛttaḥ aviṣamo hetuḥ tadasya sthānaṃ pratiṣṭhā niśrayo'bhinirvartakaṃ ityucyate |",
  "SA20n1332:19": "śubhāśubhasyaiva phalasya viṣamaheturetadviparyayeṇāsthānamityucyate |",
  "SA20n1332:20": "nirabhimānaṃ jñānaṃ yathābhūtamityucyate |",
  "SA20n1332:21": "sarvajñānamasaktajñānaṃ śuddhañca tannirabhimānaṃ [jñānaṃ] veditavyam |",
  "SA20n1332:22": "eṣāñca sarvajñānādīnāṃ padānāṃ pūrvavadvyākaraṇaṃ veditavyaṃ tadyathā paramabodhipaṭale |",
  "SA20n1332:23": "anupūrvaṃ gaṇanayā prathamam |",
  "SA20n1332:24": "niruttaratvātsarvākāra-sarvasattvārthakriyāśaktiyuktatvāt sarvamārabalātyantābhibhavācca balamityucyate |",
  "SA20n1332:25": "yathāvaddhetusamudāgamaparigrahādyathākāmasamudācāravaśavartitā samanvāgata ityucyate |",
  "SA20n1332:26": "niruttaratvānnirvāṇamudāramityucyate |",
  "SA20n1332:27": "āryāṣṭāṅgeṇa mārgeṇa labhyatvātsarvopadravabhayāpagatatvāccārṣabhamityucyate |",
  "SA20n1332:28": "ātmanastadadhigamena pratijñānātpratijānātītyucyate |",
  "SA20n1332:29": "svayamadhigamya pareṣāmapyanukampayā vistareṇa prakāśanād brāhmacakraṃ pravartayatītyucyate |",
  "SA20n1332:30": "tatkasya hetoḥ |",
  "SA20n1332:31": "tathāgatasyaitadadhivacanaṃ yaduta brahmā ityapi śāntaḥ śītībhūta ityapi |",
  "SA20n1332:32": "tena tatpravartitaṃ tatprathamataḥ tadanyaiḥ punastadanyeṣām |",
  "SA20n1332:33": "evaṃ pāraṃparyeṇa brahmā preritaṃ sarvasattvanikāye bhramati |",
  "SA20n1332:34": "tasmād brāhmañcakramitucyate |",
  "SA20n1332:35": "agraprajñaptipatitasya niruttaraśāstṛsaṃpatparigṛhītasya cātmano vikhyāpanāt tanmārgadeśanayā ca sarvatadanyapāṣaṇḍapratikṣepaṇāt tanmārgavipratyanīkavādiṣu ca pratyupasthiteṣu asaṃkocātsarvaparavādābhibhavāya codāraniruttaravāgabhyudoraṇātpariṣadi samyak siṃhanādaṃ nadatītyucyate |",
  "SA20n1332:36": "samāsatastvātmahita-pratipattisampat-parahita-[pratipatti-] sva parahitapratipattisampadaścāsādhāraṇam |",
  "SA20n1332:37": "teṣām uttānā vivṛtā prajñaptā prakāśitā bhavati |",
  "SA20n1332:38": "aparaḥ samāsārthaparyāyaḥ |",
  "SA20n1332:39": "prāptavyantaprāptyabhyupāyaḥ |",
  "SA20n1332:40": "tasya cābhyupāyasya sarvajanyatāyo [yaḥ] kaścidākāṃkṣati devabhūto vā [manuṣyabhūtovā] sarveṇa tena mamaivāntikāllabhya eṣo'bhyupāya iti |",
  "SA20n1332:41": "tatra vyādhipraśamanavadudāramārṣabhaṃ sthānaṃ draṣṭavyam |",
  "SA20n1332:42": "vyādhipraśamanopāyavad brāhmacakrapravartanā draṣṭavyā |",
  "SA20n1332:43": "sarvaṃ [ku] vaidyapratijñā pratikṣepaṇavat svayaṃ ca niyataṃ vyādhipraśamanapratijñānavatpariṣadi samyak siṃhanādaṃ naditaṃ draṣṭavyam |",
  "SA20n1332:44": "yāni karmāṇi kṛtānyupacitāni niruddhāni tānyatītānītyucyante |",
  "SA20n1332:45": "yāni naiva kṛtāni na niruddhāni nāpi karoti api tu kariṣyatyāyatyāṃ |",
  "SA20n1332:46": "tānyanagatānītyucyante |",
  "SA20n1332:47": "yāni punaḥ karmāṇi naiva kṛtāni na niruddhānyapi tu kartumeva praṇihito vyavasitaḥ tāni pratyutpannānītyucyante |",
  "SA20n1332:48": "tāni punaḥprakārabhedena trīṇi kāyakarma vākkarma manaskarma |",
  "SA20n1332:49": "dharmasamādānāni catvāri yathāpūrvameva nirdiṣṭāni |",
  "SA20n1332:50": "asti dharmasamādānaṃ pratyutpannasukhamāyatyāṃ duḥkhavipākamiti vistareṇa |",
  "SA20n1332:51": "tāni punaretāni dṛṣṭadharmasamparāyahitāhitaprayogato yathāyogaṃ veditavyāni |",
  "SA20n1332:52": "yasmin deśe kriyante tatteṣāṃ sthānamityucyate |",
  "SA20n1332:53": "yacca sattvasaṃkhyātamasattvasaṃkhyātaṃ vā vastvādhiṣṭhāya kriyante tatteṣāṃ vastu ityucyate |",
  "SA20n1332:54": "yenākuśalamūlena [kuśalamūlena] vā nidānena kriyante |",
  "SA20n1332:55": "tatteṣāṃ heturityucyate |",
  "SA20n1332:56": "yadiṣṭāniṣṭamādīnavānuśaṃsaṃyuktaṃ phalamabhinivartayanti tatteṣāṃ vipāka ityucyate |",
  "SA20n1332:57": "tadetadabhisamasya sarvakālaṃ sarvaprakāraṃ sarvāvasthāprayogaṃ sarvadeśaṃ sarvādhiṣṭhānaṃ sarvanidānaṃ sarvādīnavānuśaṃsañca sarvākāraṃ tathāgatānāṃ karmajñānaṃ bhavati |",
  "SA20n1332:58": "nāsti vāta uttari nāto bhūyaḥ |",
  "SA20n1332:59": "catvāri dhyānāni |",
  "SA20n1332:60": "aṣṭau vimokṣāḥ |",
  "SA20n1332:61": "dhyānavimokṣaiḥ karmaṇyacetasaścetovaśiprāptasya yathepsitasyārthasya samṛddhaye yā tasya tadanurūpasya samādheḥ samāpadyanatā tā samādhisamāpattirityucyate |",
  "SA20n1332:62": "[yathocyate ca | ]",
  "SA20n1332:63": " bhagavāṃstadrūpaṃ samādhi samāpannaṃ |",
  "SA20n1332:64": "yathā samāhite citte sarvo brahmalokaudāreṇāvabhāsena sphuṭo babhūva |",
  "SA20n1332:65": "bhāṣitasya cāsya śabdaḥ śrūyate |",
  "SA20n1332:66": "na cainaṃ kaścitpaścatīti vistaraḥ |",
  "SA20n1332:67": "evaṃ hi tathāgato yaṃ yamevārthaṃ prasādhayitukāmo lokasādhāraṇaṃ [asādhāraṇaṃ vā] sa tadrūpaṃ samādhiṃ samāpadya laghuladhveva prasādhayati |",
  "SA20n1332:68": "tatradhyānavimokṣābhyāṃ cittavaśitayā ca cittādhīna-sarvepsitārthasamṛddhiḥ etāvacca sarvadhyāyīnāṃ karaṇīyam |",
  "SA20n1332:69": "nāta uttari nāto bhūyaḥ |",
  "SA20n1332:70": "taccaitad dhyāyikaraṇīyaṃ [sarvākāraṃ] tathāgatānāṃ tasmād dhyānavimokṣasamādhisamāpattaya evocyante |",
  "SA20n1332:71": "eṣāṃ punardhyānādīnāṃ samāsato dvau saṃkleśau |",
  "SA20n1332:72": "aprāpteṣu caiṣu prāptaye bibandhasaṃkleśaḥ |",
  "SA20n1332:73": "tadyathā'nupāyaprayogo nivaraṇānyatamasamudācāraśca |",
  "SA20n1332:74": "prāpteṣu caiṣu tadbhūmikaṃ kleśaparyavasthānamanuśayo vā |",
  "SA20n1332:75": "vyavadānaṃ punarvividhamevaitadviparyayeṇa veditavyam |",
  "SA20n1332:76": "teṣāmeva ca dhyānādīnāṃ vicitrāṇāmabhinirhṛtānāṃ nāmasaṃketena anurūpeṇa yathāyogaṃ vyavasthitirvyavasthānāmityucyate |",
  "SA20n1332:77": "eṣāmeva ca dhyānādīnāṃ pratilabdhānāmuttari yā bhāvanā-paripūrirnikāmalābhitā'kṛcchreṇānavarakalābhitā saiṣāṃ viśuddhirityucyate |",
  "SA20n1332:78": "tatra yathā caiṣāmaprāptiryathā ca prāptiḥ teṣu ca yā ca hīnatā yā ca praṇītatā yaccaiṣāṃ nāma yā cotkarṣaparyantatā tat sarvaṃ prajānāti |",
  "SA20n1332:79": "tasmādevaṃ niruttaraṃ tathāgatānāṃ dhyānavimokṣasamādhisamāpattijñānabalamityucyante |",
  "SA20n1332:80": "yathā paripākasamudāgamataḥ śraddhādīnāṃ pañcānāmindriyāṇāṃ mṛdumadhyādhimātratā indriya-parāparatetyucyate |",
  "SA20n1332:81": "paraśraddhāpūrvā dharmavicāraṇā-pūrvā ca mṛdumadhyādhimātrā ruciḥ pratyavagamaḥ nānādhimuktikatetyucyate |",
  "SA20n1332:82": "nānāgotravyavasthānam |",
  "SA20n1332:83": "śrāvakapratyekabuddha-tathāgatagotrāṇāṃ rāgādicaritaprabhedanayena ca yāvadaśīti sattvacaritasahasrāṇi nānādhātukatetyucyate |",
  "SA20n1332:84": "teṣāmevāvatāra-mukhānurūpā pratipat tadyathā rāgacaritānāmaśubhā vistareṇa tadyathā śrāvakabhūmau sarvatragāminī pratipadityucyate |",
  "SA20n1332:85": "aparaḥ paryāyaḥ |",
  "SA20n1332:86": "sarvā pañcagatigāminī pratipatsarvatragāminītyucyate |",
  "SA20n1332:87": "aparaḥ paryāya |",
  "SA20n1332:88": "parasparaviruddheṣu nānāpakṣāśriteṣvanyonyarucidṛṣṭivipratyanīkavādiṣu pṛthagito bāhyakeṣu śramaṇabrāhmaṇeṣu yā pratipatsarvaprakārairihāmutrānavadyagāminītyucyate |",
  "SA20n1332:89": "tadyathā kāmasūtrādiṣu |",
  "SA20n1332:90": "vicitreṣu sattvanikāyeṣu tadyathā pūrveṣu dakṣiṇeṣu uttareṣu paścimeṣu nānā nāmasaṃketavyavasthānabhinneṣu aṣṭāsu vyavahārapadeṣvanugataṃ pūrvakeṣvabhyatītevātmabhāveṣu ṣaḍvidhaṃ samāsataścaritamanusmaratyanekavidhaṃ pūrvenivāse samanusmaran |",
  "SA20n1332:91": "aṣṭau vyavahārapadāni katamāni |",
  "SA20n1332:92": "evaṃ nāmā |",
  "SA20n1332:93": "evaṃ jātyaḥ |",
  "SA20n1332:94": "evaṃ gotraḥ |",
  "SA20n1332:95": "evamāhāraḥ |",
  "SA20n1332:96": "evaṃ sukhaduḥkhapratisaṃvedī |",
  "SA20n1332:97": "evaṃ dīrghāyuḥ |",
  "SA20n1332:98": "evaṃ cirasthitikaḥ |",
  "SA20n1332:99": "evamāyuḥ paryanta iti |",
  "SA20n1332:100": "ṣaḍvyavahārapadavyaritāni katamāni |",
  "SA20n1332:101": "āhvānāya saṃketaḥ kṣatriyādayo varṇā mātāpitaraṃ bhojanapānavidhiḥ sampattivipattiḥ āryurvaicitryañca |",
  "SA20n1332:102": "tathā hi loke etānyaṣṭau vyavahārapadāni upaniśritya ṣaṭ caritāni pareṣāmātmano vyapadiśanto vyapadiśanti |",
  "SA20n1332:103": "idaṃ me nāmāsyedaṃ nāmeti |",
  "SA20n1332:104": "kṣatriyo'hamayaṃ vā |",
  "SA20n1332:105": "brāhmaṇo vaiśyaḥ śūdro'hamayaṃ vā ayaṃ me pitā'sya va |",
  "SA20n1332:106": "yathā pitā evaṃ mātā |",
  "SA20n1332:107": "evaṃ rūpamahamāhāramāharāmi |",
  "SA20n1332:108": "manthān vā apūpān vā odānakulmāṣān vā pare vā |",
  "SA20n1332:109": "evaṃ rūpe'haṃ vyasane sampadi vā varte'yaṃ vā |",
  "SA20n1332:110": "evaṃrūpe'haṃ vayasi vyavasthito nave vā madhye vā vṛddhe vā |",
  "SA20n1332:111": "ayaṃ vā |",
  "SA20n1332:112": "ityetāni ṣaḍ [aṣṭa] vyavahāra padānugatāni caritāni bhavanti |",
  "SA20n1332:113": "nāsti cāta uttari vyavahārapadaṃ taccaritañca |",
  "SA20n1332:114": "tasmādetāvadevānusmarati |",
  "SA20n1332:115": "nāto bhūyaḥ |",
  "SA20n1332:116": "tatra vyavahāracaritāni ākāro vyavahārapadānyuddeśaḥ |",
  "SA20n1332:117": "tasya cānusmaraṇāt sākāraṃ soddeśamanusmaratītyucyate |",
  "SA20n1332:118": "tatra divyo vihāro dhyānānītyucyante |",
  "SA20n1332:119": "tadāśritatvāttasya cakṣuṣastatphalatvāttatparigṛhītatvāddivyañcakṣurityucyate |",
  "SA20n1332:120": "suparipūrṇa-pariśuddhadhyānaphalatvātsuviśuddhamityucyate |",
  "SA20n1332:121": "manuṣyāṇāmantato [nāma-] vaidharmyādatikrāntamānuṣyakarmityucyate |",
  "SA20n1332:122": "asti ca kāmāvacarāṇāṃ devānāmupapatti-pratilambhikamapi tāvaddivyañcakṣustannāmasādṛśyānurti |",
  "SA20n1332:123": "manuṣyāṇāṃ punastadapi nāsti |",
  "SA20n1332:124": "mriyamāṇāḥ sattvāḥ vyayamānā ityucyante |",
  "SA20n1332:125": "antarābhavasthā upapadyamānā ityucyante |",
  "SA20n1332:126": "dvābhyāmākārābhyāṃ tamaḥparāyaṇānāmayamevaṃrūpo manomayo'ntarābhavo nirvartate |",
  "SA20n1332:127": "tadyathā kṛṣṇasyakutapasya nirbhāsaḥ andhakāratamisrāyā vā rātryāḥ |",
  "SA20n1332:128": "tasmād durvarṇā ityucyante |",
  "SA20n1332:129": "ye punardvābhyāmākārābhyāṃ jyotiḥ parāyaṇāsteṣāmayamevaṃrūpo manomayo'ntarābhavo nirvartate |",
  "SA20n1332:130": "tadyathā jyotsnayā rātryā vārāṇaseyakasya vā sampannasya vastrasya |",
  "SA20n1332:131": "tasmātsuvarṇā ityucyante |",
  "SA20n1332:132": "tatra ye durvarṇāste hīnāḥ |",
  "SA20n1332:133": "ye survarṇāste praṇītāḥ |",
  "SA20n1332:134": "ye hīnāste durgatigāminaḥ |",
  "SA20n1332:135": "ye praṇītāste sugatigāminaḥ |",
  "SA20n1332:136": "sa samutthānayā śīlavipattyā kāyavāṅma noduścaritena samanvāgatā ityucyante |",
  "SA20n1332:137": "dvividhayā mithyādarśanadṛṣṭivipattyā samanvāgamāt sarvāpavādikayā tanmatavipakṣāvasthitāryapavādikayā ca mithyādṛṣṭayaḥ āryāṇāmapavādakā ityucyante |",
  "SA20n1332:138": "tayā mithyādṛṣṭyā mithyāhetuñca phalañcābhiniveśate |",
  "SA20n1332:139": "tatastatpratyayaṃ mithyākarmābhisaṃskaroti |",
  "SA20n1332:140": "mithyākarmābhisaṃskurvan yadidaṃ dharmasamādānaṃ pratyutpannasukhamāyatyāṃ duḥkhavipākam |",
  "SA20n1332:141": "yat vā pratyutpannaduḥkhamāyatyāmapi duḥkhavipākaṃtatsamādatte |",
  "SA20n1332:142": "tasmānmithyādṛṣṭikarmadharmasamādānahetorityucyate |",
  "SA20n1332:143": "samanvāgatasyāpi tadanyairanekavidhaiḥ kuśalairdharmaistenaiva durgatigamanāttaddhetostatpratyayamityucyate |",
  "SA20n1332:144": "nāmarupānyonyaviśleṣāt kāyasya bheda ityucyate |",
  "SA20n1332:145": "sarvamaraṇānāṃ nihīnaparamatvāt asya parammaraṇādityucyate |",
  "SA20n1332:146": "narakāṇāṃ saṅkucitāvanatayā'pāyadurgativinipātā ityucyante |",
  "SA20n1332:147": "svabhāvaśarīravastuvibhāvanatayā narakā ityucyante |",
  "SA20n1332:148": "tatrāpayānamityucyante |",
  "SA20n1332:149": "adharmacaryā viṣamacaryā ca tayā tatra yānaṃ bhavati |",
  "SA20n1332:150": "tasmādapāyā ityucyante |",
  "SA20n1332:151": "duḥkhasaṃsparśatvāddīrghakālika vicitra tīvranirantaraduḥkhopabhogasamudgatatvād durgataya ityucyante |",
  "SA20n1332:152": "adhobhāgāvasthitatvānmahāprapātabhūtatvāt kṛcchakaruṇadīnamahāvipralāpapralāpitvādvinipātā ityucyante |",
  "SA20n1332:153": "adhimātrasaṃvejakatvānnarakā evocyante |",
  "SA20n1332:154": "iti yena copapadyante upapannāśca yadupabhuñjate tadupabhogācca punaryadanyat svayaṃkṛtaṃ duḥkhāntaramabhinirvartayanti tadetadābhiḥ saṃjñābhiḥ paridīpitam |",
  "SA20n1332:155": "etadviparyayeṇa yathāyogaṃ sarvaśuklapakṣo veditavyaḥ |",
  "SA20n1332:156": "tatrāyaṃ viśeṣaḥ |",
  "SA20n1332:157": "sucaritapūrvā gatiḥ sugatirityucyate |",
  "SA20n1332:158": "sukhopabhogaparatvāt svargaloka ityucyate |",
  "SA20n1332:159": "sarvāsravāṇāmaśeṣānuśayaprahāṇādyattat prātipakṣikamanāsravaṃ cittamanāśravā prajñāparamādhiprajñasaṃgṛhītā āsravāṇāṃ kṣayādanāsravā cetovimuktiḥ prajñāvimuktirityucyate |",
  "SA20n1332:160": "tāṃ punaścetovimuktiṃ [prajñāvimukti] tasminneva carame bhave pratyātmaṃ ṣaṣṭhābhijñayā darśanamārgasanniśrayeṇa bhāvanāmārga-sanniśrayeṇa cādhigamya svañcādhigamaṃ yathāvatprajānanti |",
  "SA20n1332:161": "pareṣāṃ cākāṃkṣamāṇānāmārocayanti |",
  "SA20n1332:162": "tasmād dṛṣṭa eva dharme svayamabhijñayā sākṣātkṛtvopa-saṃpadya pravedayantītyucyante |",
  "SA20n1332:163": "kṣīṇāṃ me jātirityevamādīnāṃ padānāṃ nānākaraṇaṃ veditavyam |",
  "SA20n1332:164": "tadyathā paryāyasaṃgrahanyām |",
  "SA20n1332:165": "uddānam |",
  "SA20n1332:166": "svabhāvaśca prabhedaśca kaivalyaṃ samatā tathā |",
  "SA20n1332:167": "karmakriyānukramaśca viśeṣaḥ paścimo bhavet ||",
  "SA20n1332:168": "eṣāṃ punardaśānāṃ tathāgatabalānāṃ svabhāvo veditavyaḥ |",
  "SA20n1332:169": "prabhedo veditavyaḥ |",
  "SA20n1332:170": "kaivalyaṃ veditavyam |",
  "SA20n1332:171": "samatā veditavyā |",
  "SA20n1332:172": "karmakriyā veditavyā |",
  "SA20n1332:173": "anukramo veditavyaḥ |",
  "SA20n1332:174": "viśeṣo veditavyaḥ |",
  "SA20n1332:175": "ityebhiḥ saptabhirākāraiḥ samāsato daśa tathāgatabalāni veditavyāni |",
  "SA20n1332:176": "tatra [katama] eṣāṃ svabhāvaḥ |",
  "SA20n1332:177": "pañcendriyasvabhāvānyenāti |",
  "SA20n1332:178": "api tu prajñāyāḥ prādhānyātprajñāsvabhāvānītyucyante |",
  "SA20n1332:179": "tathā hyucyate |",
  "SA20n1332:180": "sthānāsthānajñānabalaṃ na tu śraddhābalaṃ vā tadanyadvā balamityucyate |",
  "SA20n1332:181": "yathā sthānāsthānajñānabalamevamavaśiṣṭāni draṣṭavyāni |",
  "SA20n1332:182": "tatra ka eṣāṃ prabhedaḥ |",
  "SA20n1332:183": "samāsatasrividhena prabhedenaiṣāmapramāṇatā veditavyā |",
  "SA20n1332:184": "kālaprabhedenātītānāgatavartamānādhvapatitasarvajñeyapraveśāt |",
  "SA20n1332:185": "prakāraprabhedenaikaikasya saṃskṛtasya vastunaḥ svalakṣaṇasāmānyalakṣaṇasarvākārapraveśāt |",
  "SA20n1332:186": "santānaprabhedena daśasu dikṣu sarvasattvadhātupratyekasarvasantānasarvārthānupraveśāt |",
  "SA20n1332:187": "evamebhistribhiḥ prabhedaireṣāṃ daśānāṃ tathāgatabalānāmaprameyatā veditavyā |",
  "SA20n1332:188": "ayameṣāṃ prabhedaḥ |",
  "SA20n1332:189": "tatra kaivalyameṣāṃ katamat |",
  "SA20n1332:190": "tathāgatasyaiva etāni daśabalāni kevalānyāveṇikāni |",
  "SA20n1332:191": "na tu sarvaśrāvakapratyekabuddhānām |",
  "SA20n1332:192": "idameṣāṃ kaivalyamityucyate |",
  "SA20n1332:193": "sarvatathāgatānāṃ caitāni balāni samāni nirviśiṣṭāni |",
  "SA20n1332:194": "iyameṣāṃ samatā vihāraviśeṣastu tathāgatānāmanyonyaṃ bhavedanyena balavihāreṇa anyastathāgatastadvahulavihārī bhavati |",
  "SA20n1332:195": "anyenānyaḥ |",
  "SA20n1332:196": "eṣāṃ daśānāṃ balānāṃ tathāgataḥ kena kiṃ karmaṃ karoti |",
  "SA20n1332:197": "sthānāsthānajñānabalena tathāgataḥ hetuñca hetutaḥ phalañca phalato yathābhūtaṃ prajānāti |",
  "SA20n1332:198": "ahetuviṣamahetuvādinaśca śramaṇa-brāhmaṇān nigṛhṇāti |",
  "SA20n1332:199": "karmasvakatājñānabalena tathāgataḥ svayaṃkṛta-phalopabhogatāñca karmaṇāṃ yathābhūtaṃ prajānāti |",
  "SA20n1332:200": "dānapuṇyakriyāsaṃkrāntivādinaśca śramaṇabrāhmaṇān nigṛhṇāti |",
  "SA20n1332:201": "dhyānavimokṣasamādhisamāpattijñānabalena tathāgatasribhiśca prātihāryairvineyān samyagavavadati |",
  "SA20n1332:202": "prativirodhavipakṣapratyanīkavādāvasthitāṃśca śramaṇabrāhmaṇān nigṛhṇāti |",
  "SA20n1332:203": "indriyaparāparajñānabalena tathāgataḥ sattvānāmindriyamṛdumadhyādhimātratāñca vibhajya yathābhūtaṃ prajānāti |",
  "SA20n1332:204": "teṣāñca yathārhaṃ yathāyogaṃ dharmadeśanāṃ karoti |",
  "SA20n1332:205": "nānādhimuktijñānabalena tathāgato mṛdumadhyādhimātra-śubhāśubhādhimuktitāṃ yathābhūtaṃ prajānāti |",
  "SA20n1332:206": "śubhāñcādhimuktimanubṛṃhayati |",
  "SA20n1332:207": "aśubhāñca tyājayati |",
  "SA20n1332:208": "nānādhātujñānabalena tathāgato hīnamadhyepraṇotadhātukatāśca vibhajya yathābhūtaṃ prajānāti |",
  "SA20n1332:209": "yathendriyān yathāṣayān yathānuśayāṃśca sattvāṃsteṣu teṣvavatāramukheṣvavavādakriyayā samyagyathāyogaṃ saṃniyojayati |",
  "SA20n1332:210": "tatra yathā tathāgatāḥ śrāvakāṇāṃ teṣu teṣvavatāramukheṣvavavādamanuprayacchanti tathāśrāvakabhūmau sarveṇa sarvaṃ nirantaramākhyātamuttānaṃ vivṛtaṃ prajñaptaṃ prakāśitam |",
  "SA20n1332:211": "kathañca punastathāgatā bodhisattvamādikarmikaṃ tatprathamakarmikaṃ samādhisambhāraparigrahe'vasthitañcittasthitikāmaṃ cittasthitaye'vavadanti |",
  "SA20n1332:212": "iha tathāgato bodhisattvāsataṃ samādhisambhāragurukamādikarmikaṃ tatprathamakarmikaṃ tatprathamataḥ evamavavadati |",
  "SA20n1332:213": "ehi tvaṃ kulaputra praviviktaśayanāsanagata ekākī advitīyo yatte mātāpitṛbhyāṃ nāma vyavasthāpitamācāryopādhyāyābhyāṃ vā tadeva nāmādhyātmaṃ manasikuru |",
  "SA20n1332:214": "evañca punarmanasikuru-asti me [sa] kaścitṣaḍāyatanavinirmukto dharmaḥ svabhāvena pariniṣpannaḥ adhyātmaṃ vā bahirdhā vā ubhayamantareṇa vā vidyate |",
  "SA20n1332:215": "yatredaṃ nāma saṃjñā prajñaptiḥ upacāraḥ pravartate sa tvamevaṃ yoniśo manasikurvaṃstaṃ dharmaṃ nopalapsyase |",
  "SA20n1332:216": "nānyatra te evaṃ bhaviṣyati |",
  "SA20n1332:217": "āgantukeṣveṣu dharmeṣviyamāgantukī saṃjñāpravṛtteti |",
  "SA20n1332:218": "yadā ca te kulaputra tasmin svanāmni āgantukasaṃjñā utpānna bhavati pratilabdhā sa tvaṃ yā te cakṣuṣi cakṣurnāma cakṣuḥsaṃjñā cakṣuḥ-prajñaptistāmadhyātmaṃ yoniśomanasikuru |",
  "SA20n1332:219": "evañca punarmanasikuru |",
  "SA20n1332:220": "asmiñcakṣuṣi dvayamupalabhyate |",
  "SA20n1332:221": "idaṃ ca nāma saṃjñā prajñaptiścakṣuriti |",
  "SA20n1332:222": "etacca vastumātram |",
  "SA20n1332:223": "yatredaṃ nāma saṃjñā prajñaptiḥ |",
  "SA20n1332:224": "nāta uttari nāto bhūyaḥ |",
  "SA20n1332:225": "tatra yaccakṣuṣi nāma saṃjñā prajñaptistattāvanna cakṣuḥ |",
  "SA20n1332:226": "yadapi tadvastu yatra cakṣuḥsaṃjñā tadapi svabhāvato na cakṣuḥ |",
  "SA20n1332:227": "tatkasya hetoḥ |",
  "SA20n1332:228": "na hi tatra cakṣurnāma cakṣuḥsaṃjñāṃ] cakṣuḥprajñaptiṃ vinā kasyacit cakṣurbuddhiḥ pravartate |",
  "SA20n1332:229": "sa cedetadvastu tenātmanā pariniṣpannaṃ syāt |",
  "SA20n1332:230": "yena nāmnā'bhilapyate na tatra punastadapekṣā cakṣurityevaṃ buddhiḥ pravartate |",
  "SA20n1332:231": "nānyatra prakṛtyaivāśruto'parikalpita-nāmakānāmapi tasmin vastuni cakṣuriti buddhiḥ pravartate |",
  "SA20n1332:232": "na ca punaḥ pravartamānā upalabhyate tasmādidamapi cakṣurnāma cakṣuḥsaṃjñā cakṣuḥprajñaptiḥ āgantuke dharme saṃjñā āgantukī |",
  "SA20n1332:233": "evaṃ te'dhyātmametaccakṣuryoniśo manasikurvataścakṣuḥsaṃjñāyāmapyāgantukasaṃjñā utpannā bhaviṣyati pratilabdhā |",
  "SA20n1332:234": "yathā cakṣuṣyevaṃ śrotraghrāṇajihvākāyeṣu vistareṇa yāvaddṛṣṭaśrutamatavijñāteṣu prāpteṣu paryeṣiteṣu manasā'nuvitarkiteṣvanuvicāriteṣu samāsataḥ sarvadharmasaṃjñāsvāgantukasaṃjñā utpannā bhaviṣyati pratilabdhā |",
  "SA20n1332:235": "evaṃ [te] svātmani yā saṃjñā [avasthā] tasyā vibhavāya prayogamārgaḥ samyak parigṛhīto bhaviṣyati |",
  "SA20n1332:236": "vistareṇa yāvatsarvadharmeṣu yā saṃjñā tasyā vibhavāya prayogamārgaḥ samyak parigṛhīto bhaviṣyati |",
  "SA20n1332:237": "sa tvamevaṃ sarvajñeya-suvicāritayā buddhyā evaṃ te sarvadharmasaṃjñāsvāgantukasaṃjñayā sarvadharmeṣu sarvaprapañcasaṃjñāmapanīyāpanīya nirvikāreṇa cetasā nirnimittenārthamātragrahaṇapravṛttenāsmin vastuni bahalaṃ vihara |",
  "SA20n1332:238": "[evaṃ te] tathāgatajñāna-viśuddhisamādhigotrāccittasyaikāgratā pratilabdhā bhaviṣyati |",
  "SA20n1332:239": "sa tvaṃ sacedaśubhāṃ manasikaroṣi enaṃ manasikāraṃ mā riñciṣyasi |",
  "SA20n1332:240": "sa cenmaitrī midaṃpratyayatā pratītyasamutpādaṃ dhātuprabhedamānāpānasmṛtiṃ prathamaṃ dhyānaṃ vistareṇa yāvannaivasaṃjñānāsaṃjñāyanamapramāṇa-bodhisattva dhyānābhijñā-samādhisamāpattīrmanasikaroṣi |",
  "SA20n1332:241": "etameva manasikāraṃ mā riñciṣyasi |",
  "SA20n1332:242": "evaṃ te'yaṃ bodhisattva manaskāro'nupūrveṇa yāvadanuttarāyai samyaksambodhaye niryāsyatīti |",
  "SA20n1332:243": "iyaṃ sarvatragāminī bodhisattvānāṃ pratipadveditavyā |",
  "SA20n1332:244": "atīte'pyadhvani tathāgatā bodhisattvamādikarmakamevamevāvavaditavantaḥ |",
  "SA20n1332:245": "anāgate'pyadhvanyevamevavadiṣyanti |",
  "SA20n1332:246": "pratyutpanne'pyadhvanyevamevavadanti |",
  "SA20n1332:247": "śrāvako'pi cānena manaskāreṇa prayujyamānaḥ kṣiprābhijñataraḥ syād dharmābhisamayāya yadi śaknuyādetaṃ manasikāraṃ yathāvatprativeddhum |",
  "SA20n1332:248": "sarvatrāgaminī pratipat jñānabalena tathāgataḥ sarvaduḥkha-nairyāṇikīmanairyāṇikīṃ ca pratipadaṃ yathābhūtaṃ prajānāti |",
  "SA20n1332:249": "anairyāṇikīṃ ca pratipadaṃ varjayitvā nairyāṇikīmupasaṃharati |",
  "SA20n1332:250": "pūrve nivāsānusmṛtijñānabalena tathāgataḥ pūrvānte itivṛttakāṃśca jātakāṃśca smṛtvā cittasaṃvegāya cittaprasādāya vineyānāṃ deśayati |",
  "SA20n1332:251": "śāśvatavādinaśca śramaṇabrāhmaṇān nigṛhṇāti |",
  "SA20n1332:252": "cyutyupapādajñānabalena tathāgataḥ śrāvakaṃ cābhyatītakālagatamupapattau vyākaroti |",
  "SA20n1332:253": "ucchedavādinaśca śramaṇabrāhmaṇān nigṛhṇāti |",
  "SA20n1332:254": "āsravakṣayajñānabalena tathāgataḥ sve ca vimokṣe niṣkāṃkṣo bhavati nirvicikitsaḥ |",
  "SA20n1332:255": "arhattvābhimāninaśca śramaṇabrāhmaṇān nigṛhṇāti |",
  "SA20n1332:256": "idaṃ tāvattathāgatasya daśānāṃ [balānāṃ] karma veditavyam |",
  "SA20n1332:257": "tatra ka eṣāṃ daśānāṃ tathāgatabalānāmanukramaḥ |",
  "SA20n1332:258": "sahābhisaṃbodhādanuttarāyāḥ samyaksaṃbodhestathāgataḥ sarvāṇyeva daśa balāni sakṛtpratilabhate |",
  "SA20n1332:259": "sakṛtpratilabdhānāṃ punareṣāṃ krameṇa sammukhībhāvo bhavati |",
  "SA20n1332:260": "abhisaṃbuddhamātra eva tathāgato dharmāṇāṃ samyageva hetuphalavyavasthānaṃ sthānāsthānajñāgabalena vyavalokayati |",
  "SA20n1332:261": "vyavalokya kāmadhātāveva sabhāge dhātāviṣṭaphala-viśeṣārthikānāṃ karmasvakatā-jñānabalenākuśalakarmaparivarjanāṃ kuśalakarmasamudācāratāñca vyapadiśati |",
  "SA20n1332:262": "laukika-vairāgyakāmānāṃ punaḥ sattvānāṃ dhyānavimokṣasamādhisamāpattijñānabalena laukikavairāgyagamanāya yathāvanmārgapratilābhāyāvavādamanuprayacchati |",
  "SA20n1332:263": "lokottaravairāgyakāmānāṃ punastadanyaiḥ saptabhisthāgatabalairlokottaravairāgyopagamāya mārgaṃ vyapadiśati |",
  "SA20n1332:264": "tatra pūrvaṃ tāvallottaravairāgyakāmānāmindriyaṃ vyavalokayatīndriyaparāparajñānabalena |",
  "SA20n1332:265": "tata indriyapūrvamāśayaṃ vyavalokayati nānādhimuktijñānabalena |",
  "SA20n1332:266": "tataścāśayapūrvamanuśayaṃ vyavalokayati nānādhātujñānabalena |",
  "SA20n1332:267": "sa evamindriyāśayānuśayajñaḥ yathāyogamālambanāvatāramukheṣvavatārayati sarvatragāminī pratipaj-jñānabalena |",
  "SA20n1332:268": "tataścānurūpeṇālambanāvatāramukhaprayogena cittasthitiñca grāhayitvā caritāni ca viśodhayitvā satkāyadṛṣṭimūla-śvāśatocchedāntagrāhavivarjitāṃ madhyamāṃ pratipadaṃ vyapadiśati sarvakleśaprahāṇāya pūrvenivāsānusmṛtijñānabalena cyutyupapattijñānabalena ca |",
  "SA20n1332:269": "tata evaṃ samyak prayuktaḥ śamathopastabdho aprahīṇakleśasamudācārayogākṛte kṛtābhimānināmabhimānaṃ tyājayati āsravakṣayajñānabalena |",
  "SA20n1332:270": "ayaṃ tāvadeko balānāmanukramaparyāyaḥ |",
  "SA20n1332:271": "aparaḥ paryāyaḥ |",
  "SA20n1332:272": "iha tathāgato'nuttarāṃ samyaksambodhibhisaṃbudhya tatprathamataḥ sthānāsthānajñānabalaṃ sammukhīkṛtya pratītyasamutpanneṣu dharmeṣu paramaṃ dharmasthitijñānaṃ vyavacārayati |",
  "SA20n1332:273": "tacca dharmasthitijñānaṃ niḥśritya karmasvakatājñānabalena gṛhipakṣaṃ vyavalokayati yena yena karmaṇā vicitreṇa teṣāṃ gṛhipakṣāśritānāṃ samudāgamo'bhūdbhaviṣyati vidyate [ca] |",
  "SA20n1332:274": "gṛhipakṣaṃ vyavalokya dhyānavimokṣa-samādhisamāpattijñānabalena pravrajitapakṣaṃ vyavalokayati |",
  "SA20n1332:275": "kimastyasmin kaścid pravrajitapakṣe duḥkhānniḥsṛto duḥkhān niḥsaraṇāya ca mārgasya deśayitā |",
  "SA20n1332:276": "āhośvit nāstīti |",
  "SA20n1332:277": "sa nāstīti avagamya nisrāṇamaśaraṇaṃ sarvaṃ lokamavekṣya mahākaruṇāmupādāya buddhacakṣuṣā lokaṃ vyavalokayati |",
  "SA20n1332:278": "sa vyavalokayannindriyaparāparajñānaṃ sammukhīkṛtya prajānāti |",
  "SA20n1332:279": "santi sattvā loke jātā [ loke] vṛddhā mṛdvindriyā api madhyendriyā api tīkṣṇendriyā apīti |",
  "SA20n1332:280": "[iti] viditvāsya dharmadeśanāyāṃ cittaṃ krāmati |",
  "SA20n1332:281": "tataḥ pūrvavatsarvānukramo nānādhimuktyādikānāṃ tadanyeṣāṃ balānāṃ veditavyaḥ |",
  "SA20n1332:282": "ayaṃ dvitīyo balānāmanukramaparyāyaḥ |",
  "SA20n1332:283": "aparaḥ paryāyaḥ |",
  "SA20n1332:284": "pūrvaṃ tāvattathāgato'bhisaṃbudhyamātra eva sthānāsthānajñānabalena pratītyasamutpannaṃ dharmadhātuṃ vicārayati |",
  "SA20n1332:285": "tataḥ karmasvakajñānabalena yeṣu pratītatyasamutpanneṣu dharmeṣu sattvasaṃjñātaṃ sattvadhātuṃ vicārayati |",
  "SA20n1332:286": "amī sattvā evaṃ rūpasya svayaṃkṛtasya karmaṇa evaṃ rūpaṃ phalaṃ pratyanubhavantīti |",
  "SA20n1332:287": "dharmadhātuṃ [sattvadhātuṃ] ca yathāvadvyavacārayitvā dhyānavimokṣasamādhisamāpattijñānabalena tāneva sattvān duḥkhavimokṣāya samyak tribhiḥ prātihāryairavavadati |",
  "SA20n1332:288": "avavadan pūrvaṃvadananukrameṇāvaśiṣṭairvalairindriyādīni jñātvā mārge cāvatārayitvā tān sattvān duḥkhādvimocayati |",
  "SA20n1332:289": "ayaṃ tṛtīyo balānāma nukramaparyāyaḥ |",
  "SA20n1332:290": "tatra sthānāsthānajñānavalasya karmasvakajñānabalasya ca ko viśeṣaḥ |",
  "SA20n1332:291": "yatkuśalākuśalasya karmaṇa iṣṭāniṣṭaphalaṃ nirvartate idaṃ sthānāsthānajñānabalāt |",
  "SA20n1332:292": "yatpunarya eva kuśalākuśalaṃ karma karoti sa eva tadiṣṭāniṣṭaphalaṃ pratyanubhavati |",
  "SA20n1332:293": "idaṃ karmasvakajñānabalāt |",
  "SA20n1332:294": "yattāvadya eva dhyānavimokṣādīnāṃ samāpattyā tasyaiva te bhavanti |",
  "SA20n1332:295": "nānyasya |",
  "SA20n1332:296": "idaṃ karmasvakajñānabalāt |",
  "SA20n1332:297": "yatpunastāneva dhyānādīnāśritya vineyāṃsribhiḥ prātihāryairavavadati |",
  "SA20n1332:298": "idaṃ dhyānavimokṣa [samādhi-] samāpattijñānabalāt |",
  "SA20n1332:299": "yat tāvacchraddhā-disahajena saṃprayuktaṃ cittaṃ pragṛhṇāti |",
  "SA20n1332:300": "idaṃ dhyānavimokṣasamādhisamāpattijñānabalāt |",
  "SA20n1332:301": "yatpunastānyevendriyāṇi mṛdumadhyādhimātrādiprabhedena vibhajati |",
  "SA20n1332:302": "idamindriyaparāparajñānabalāt |",
  "SA20n1332:303": "yattāvadindriyapūrva teṣu teṣu dharmeṣvāśayaṃ gṛhṇāti |",
  "SA20n1332:304": "idamindriyaparāparajñānabalāt |",
  "SA20n1332:305": "yatpunastamevāśayaṃ nānā vibhajati idaṃ nānādhimuktijñānabalāt |",
  "SA20n1332:306": "tasya punarāśayasya samāsataḥ ṣaḍbhirākārairvibhāgo veditavyaḥ |",
  "SA20n1332:307": "anairyāṇika āśayaḥ |",
  "SA20n1332:308": "tadyathā pṛthaṅ maheśvara-nārāyaṇa-brahmalokādyadhimuktānām |",
  "SA20n1332:309": "nairyāṇika āśayaḥ tadyathā triṣu yāneṣvadhimuktānām |",
  "SA20n1332:310": "śuddhidūra āśayaḥ |",
  "SA20n1332:311": "tadyathā mṛdumadhyaparipākavyavasthitānām |",
  "SA20n1332:312": "viśuddhisamāsanna āśayaḥ |",
  "SA20n1332:313": "tadyathā'dhimātraparipākavyavasthitānām |",
  "SA20n1332:314": "dṛṣṭe eva dharme nirvāṇaprāptyāśayaḥ |",
  "SA20n1332:315": "tadyathā śrāvakayānena nirvāṇaprāptyadhimuktānām |",
  "SA20n1332:316": "āyatyāṃ nirvāṇaprāptyāśayaḥ |",
  "SA20n1332:317": "tadyathā mahāyānena nirvāṇaprāptyadhimuktānām |",
  "SA20n1332:318": "yattāvadadhimuktisamutthāpitaṃ tadupamaṃ bījaṃ gṛhṇāti |",
  "SA20n1332:319": "idaṃ nānādhimuktijñānabalāt |",
  "SA20n1332:320": "yatpunastadeva bījaṃ bibhajyānekaprakāraṃ gṛhṇāti |",
  "SA20n1332:321": "idaṃ nānādhātujñānabalāt |",
  "SA20n1332:322": "sa punardhātupravibhāgaḥ samāsataścatuṣprakāro veditavyaḥ |",
  "SA20n1332:323": "prakṛtisthaṃ bījaṃ pūrvābhyāsasamutthitaṃ bījaṃ viśodhyaṃ bījam |",
  "SA20n1332:324": "tadyathā parinirvāṇadharmakāṇām |",
  "SA20n1332:325": "aviśodhyañca bījam |",
  "SA20n1332:326": "tadyathā parinirvāṇadharmakāṇām |",
  "SA20n1332:327": "yattāvadyathā dhātvanurūpaṃ pratipadamavatāraṃ prajānāti |",
  "SA20n1332:328": "idaṃ nānādhātujñānabalāt |",
  "SA20n1332:329": "yatpunastāmeva pratipadaṃ sarvaiḥ prakāraiḥ pravibhajati |",
  "SA20n1332:330": "iyaṃ pratipatsaṃkleśāyeyaṃ vyavadānāyeyamatyantavyavadānāyeyaṃ nātyantavyavadānāyeti |",
  "SA20n1332:331": "idaṃ sarvatragā minī pratipajjñānabalāt |",
  "SA20n1332:332": "yattāvatpūrvāntamanusmaran sarvagatihetuṃ pūrvāntasahagatāṃ yathābhūtaṃ prajānāti |",
  "SA20n1332:333": "idaṃ sarvatragāminī pratipajjñānabalāt |",
  "SA20n1332:334": "yatpunaḥ pravibhajya vyavahārapadānugataṃ pūrvavat ṣaḍvidhaṃ caritaṃ prajānāti |",
  "SA20n1332:335": "idaṃ pūrve nivāsānusmṛtijñānabalāt |",
  "SA20n1332:336": "yattāvatpūrvāntamārabhya sattvānāṃ cyutyupapādaṃ prajānāti |",
  "SA20n1332:337": "idaṃ pūrve nivāsānusmṛtijñānabalāt |",
  "SA20n1332:338": "yatpunaparāntikaṃ sattvānāṃ cyutyupapādaṃ paśyati |",
  "SA20n1332:339": "idaṃ cyutyupapattijñānabalāt |",
  "SA20n1332:340": "yattāvadapariniṣṭhita-svakārthānāṃ sattvānāmaparānte upapattiṃ pratisandhiṃ prajānāti |",
  "SA20n1332:341": "idaṃ cyutyupapattijñānabalāt |",
  "SA20n1332:342": "yatpunaḥ pariniṣṭhitasvakārthānāṃ suvimuktacittānāṃ dṛṣṭadharmanirvāṇaprāptiṃ prajānāti |",
  "SA20n1332:343": "idamāsravakṣayajñānabalāt |",
  "SA20n1332:344": "ayameṣāṃ daśānāṃ tathāgatabalānāmanyonyaṃ viśeṣaścāviśeṣaśca veditavyaḥ |",
  "SA20n1332:345": "catvāri vaiśāradyāni granthato yathāsūtrameva veditavyāni |",
  "SA20n1332:346": "tatra catvāryetāni sthānāni tathāgataiḥ pariṣadi pratijñātavyāni bhavanti |",
  "SA20n1332:347": "śrāvakāsādhāraṇo jñeyāvaraṇavimokṣātsarvākārasarvadharmābhisaṃbodhaḥ |",
  "SA20n1332:348": "idaṃ prathamaṃ sthānam |",
  "SA20n1332:349": "śrāvakasādhāraṇaśca kleśāvaraṇavimokṣaḥ |",
  "SA20n1332:350": "idaṃ dvitīyaṃ sthānam |",
  "SA20n1332:351": "vimokṣakāmānāṃ ca sattvānāṃ duḥkhasamatikramāya nairyāṇiko mārgaḥ |",
  "SA20n1332:352": "idaṃ tṛtīyaṃ sthānam |",
  "SA20n1332:353": "tasyaiva ca mārgasya prāptivibandhabhūtā ye āntarāyikā dharmāḥ parivarjayitavyāḥ |",
  "SA20n1332:354": "idaṃ caturthaṃ sthānam |",
  "SA20n1332:355": "yathārthapratijñaśca tathāgataḥ eṣu caturṣu sthāneṣu |",
  "SA20n1332:356": "ataḥ pratijñāviguṇāṃ dvayoḥ pūrvayoḥ sthānayoḥ kāyavāṅmanaśceṣṭāṃ pratijñāviguṇāṃ ca dvayoḥ paścimayoḥ sthānayoḥ pūrvāparavirodhatāmayuktipatitāñcāpareṣāṃ divyadṛśāṃ cādivyadṛśāñca paracittavidāmaparicittavidāṃ ca pratijñānasthānapratipakṣeṇa saṃcodanāyāṃ nimittabhūtāmasamanupaśyan yenaitāni sthānāni viśārado'līnacitto nirāśaṅko nirbhīḥ pratijānāti |",
  "SA20n1332:357": "etāvacca śāstrā pratijñātavyam yaduta paripūrṇā svahitapratipattiḥ parahitapratipattiśca |",
  "SA20n1332:358": "tatra pūrvakābhyāṃ dvābhyāṃ sthānābhyāṃ paripūrṇā svahitapratipattiḥ pratijñātā bhavati |",
  "SA20n1332:359": "paścimakābhyāṃ [sthānābhyāṃ] paripūrṇā parihitapratipattiḥ pratijñātā bhavati |",
  "SA20n1332:360": "tatrātmanaḥ sarvadharmābhisaṃbodhātsamyaksaṃbuddhatvaṃ tathāgato mahāyānasaṃprasthitān bodhisattvānadhikṛtya pratijānīte |",
  "SA20n1332:361": "sarvāstravakṣayaṃ punaḥ śrāvakapratyekabuddhayānasaṃprasthitān sattvānadhikṛtya pratijānīte |",
  "SA20n1332:362": "mārgaṃ nairyāṇikaṃ dharmānāntarāyikāṃstadubhayānadhikṛtya pratijānīte |",
  "SA20n1332:363": "evametatsūtrapadaṃ tathāgatena deśitam |",
  "SA20n1332:364": "yo vā me bodhisattvānāṃ śrāvakāṇāñca nairyāṇiko mārgo deśita iti vistaraḥ |",
  "SA20n1332:365": "sa ca bodhisattvāpadeśaḥ saṃgītikāraiḥ śrāvakapiṭakādhikārādapanītaḥ |",
  "SA20n1332:366": "bodhisattvapiṭake punarbodhisattvopadeśa eva kevalaḥ paṭhyate |",
  "SA20n1332:367": "trīṇi smṛtyupasthānāni granthato yathāsūtrameva veditavyāni |",
  "SA20n1332:368": "dīrgharātraṃ tathāgata evaṃ kāmaḥ kaccinmayā sudeśite dharme vineyāḥ pratipattau yathāvadavatiṣṭeranniti |",
  "SA20n1332:369": "tasya ca dīrgharātraṃ tatkāmasya dharmasvāmino gaṇaparikarṣakasya tasyāḥ prārthitāyāḥ sampattibhyāmasaṃkleśasribhiḥ smṛtyupasthānaiḥ samāsataḥ prabhāvyate |",
  "SA20n1332:370": "tāni punaretāni pariṣattrayaprabhedāt trīṇi vyavasthāpyante |",
  "SA20n1332:371": "tisraḥ pariṣadā katamāḥ |",
  "SA20n1332:372": "ekāntena samyak pratipadyante sarva eva |",
  "SA20n1332:373": "iyamekā pariṣat |",
  "SA20n1332:374": "ekāntena mithyā pratipadyante sarva eva |",
  "SA20n1332:375": "iyaṃ dvitīyā pariṣat |",
  "SA20n1332:376": "tṛtīyā punaḥ pariṣadyāsyāṃ tadekatyāḥ samyak pratipadyante tadekatyā mithyā pratipadyante |",
  "SA20n1332:377": "trīṇyarakṣyāṇi yathāsūtrameva granthato veditavyāni |",
  "SA20n1332:378": "samāsataḥ sarvākārakukṛtapraticchādanatā-prahāṇam |",
  "SA20n1332:379": "etattathāgatasya tribhirarakṣyaiḥ paridīpitam yadapi tadarthato'pi kiñcidavyākṛtaṃ kukṛtamātrakaṃ bhavati kadācitkarhicitsmṛtipramoṣāt |",
  "SA20n1332:380": "tadapi tathāgatasya sarveṇa sarva nāsti |",
  "SA20n1332:381": "atastathāgato yathā pratijñātastathā svabhāvaḥ |",
  "SA20n1332:382": "śrāvakān nigṛhya nigṛhya bravīti |",
  "SA20n1332:383": "prasahya prasahya tadekatyānavasādayati |",
  "SA20n1332:384": "tadekatyān pravāsayati |",
  "SA20n1332:385": "api tu niṣṭhuraṃ pratipadyate nāsya teṣvanurakṣā utpadyate |",
  "SA20n1332:386": "mā haiva me śrāvakāḥ saṃvāsānvayādapariśuddhakāyavāṅmanaḥ-samudācāratāṃ viditvā tena vastunā'nāttamanaskā anabhirāddhyāścodayiṣyanti |",
  "SA20n1332:387": "pareṣāṃ vā ākhyāsyantīti |",
  "SA20n1332:388": "tatra tathāgatānāṃ mahākaruṇā sarvākārā yathā pūrvanirdiṣṭā pūjāsevāpramāṇapaṭale veditavyā |",
  "SA20n1332:389": "sā punarapramāṇā niruttarā tāthāgatī veditavyā |",
  "SA20n1332:390": "tatra tathāgatasyānuṣṭeyaṃ yacca bhavati [yatra ca bhavati] yathā ca bhavati yadā ca bhavati tatra tasya tathā tadā samyaganuṣṭhānādiyaṃ tathāgatasyāsammoṣadharmatetyucyate |",
  "SA20n1332:391": "iti yā ca tatra tathāgatasya sarvakṛtyeṣu sarvadeśeṣu sarvakṛtyopāyeṣu sarvakāleṣu smṛtyasaṃpramoṣatā sadopasthitasmṛtitā |",
  "SA20n1332:392": "iyamatrāsammoṣa-dharmatā draṣṭavyā |",
  "SA20n1332:393": "tatra yā tathāgatasya spandite vā prekṣite vā kathite vā vihāre vā kleśasadbhāvasadṛśaṃ ceṣṭā'samudācāra-pracāratā |",
  "SA20n1332:394": "ayaṃ tathāgatasya vāsanāsamudghāta ityucyate |",
  "SA20n1332:395": "arhatāṃ punaḥ prahīṇakleśānāmapi kleśasadbhāvasadṛśī ceṣṭā spandita-prekṣita-kathita-vihṛteṣu bhavatyeva |",
  "SA20n1332:396": "samāsatastathāgatena dharmāṇāṃ trayo rāśayo'bhisaṃbuddhāḥ |",
  "SA20n1332:397": "katame trayaḥ |",
  "SA20n1332:398": "arthopasaṃhitā dharmā anarthopasaṃhitā naivārthopasaṃhitāḥ nānarthopasaṃhitāḥ |",
  "SA20n1332:399": "tatra yattathāgatasyānarthopasaṃhiteṣu naivārthopasaṃhita-nānarthopasaṃhiteṣu sarvadharmeṣu jñānam |",
  "SA20n1332:400": "idaṃ tathāgatasya sarvākārajñānamityucyate |",
  "SA20n1332:401": "tatra yattathāgatasyārthopasaṃhiteṣu sarvadharmeṣu jñānam |",
  "SA20n1332:402": "idaṃ tathāgatasya varajñānamityucyate |",
  "SA20n1332:403": "tatra yacca sarvākāraṃ jñānaṃ yacca varajñānaṃ tadaikadhyamabhisaṃkṣipya sarvākāravarajñānamityucyate |",
  "SA20n1332:404": "tadetadabhisamasya sarvañcatvāriṃśaduttaramāveṇikaṃ buddhadharmaśataṃ bhavati |",
  "SA20n1332:405": "tatra lakṣaṇānuvyañjanānyanena bodhisattvabhūtena carame bhave supariśuddhāni pratilabdhāni bhavanti |",
  "SA20n1332:406": "yadā tu bodhimaṇḍe niṣīdati suparipūrṇa-bodhisaṃbhāramārgo bodhisattvaḥ paścime bhave tadāsāvanācāryakaṃ saptatriṃśataṃ bodhipakṣyān dharmān bhāvayannekakṣaṇānāvaraṇajñānadaṃ nāma samādhiṃ pratilabhate śaikṣyabhūtasya bodhisattvasya vajropamasamādhi-saṃgṛhītam |",
  "SA20n1332:407": "tasyānantaraṃ dvitīye kṣaṇe pariśiṣṭānāṃ daśabalādīnāṃ buddhadharmāṇāṃ sarvākāra-varajñāna-paryavasānānāṃ suviśuddhatāṃ niruttaratāṃ sakṛtpratilabhate |",
  "SA20n1332:408": "teṣāñca lābhāt sarvasmin jñeye'saktamanāvaraṇaṃ suviśuddhaṃ nirmalaṃ jñānaṃ pravartate ābhogamātra-pratibaddham |",
  "SA20n1332:409": "paripūrṇasaṃkalpaśca bhavati |",
  "SA20n1332:410": "tathā paripūrṇamanorathaḥ samatikrānto bodhisattvacaryā bodhisattvabhūmim |",
  "SA20n1332:411": "tathāgatacaryāṃ tathāgatabhūmimavakrānto bhavati |",
  "SA20n1332:412": "sāragatasya ca jñeyāvaraṇapakṣyasya dauṣṭhulyasya niravaśeṣaṃ prahāṇādasyāśrayaḥ parivṛtto bhavati |",
  "SA20n1332:413": "sā cāsya niruttarā āśrayaparivṛttiḥ |",
  "SA20n1332:414": "anyāḥ sarvāḥ paramavihārāvasānā bodhisattvānāmāśrayaparivṛttayaḥ sottarā eva veditavyāḥ |",
  "SA20n1332:415": "tatra niṣṭhāgamana-bhūmisthitasya ca bodhisattvasya [tathāgatasya ca kathaṃ jñānaviśeṣo'vagantavyo jñānāntaram |",
  "SA20n1332:416": "iha niṣṭhāgamana-bhūmisthitasya bodhisattvasya] pelavapaṭāntaritaṃ yathācakṣuṣmato rūpadarśanam |",
  "SA20n1332:417": "evaṃ tasya sarvasmin jñeye jñānaṃ veditavyam |",
  "SA20n1332:418": "yathā punarna kenacidantaritam |",
  "SA20n1332:419": "evaṃ tathāgatasya jñānaṃ draṣṭavyam |",
  "SA20n1332:420": "tadyathā sarvākāraraṃga-paripūrṇaṃ citrakarma paścimayā suviśuddhayā raṃgalekhayā'pariśodhitam |",
  "SA20n1332:421": "evaṃ tasya bodhisattvasya jñānaṃ draṣṭavyam |",
  "SA20n1332:422": "yathā suviśodhitamevaṃ tathāgatasya jñānaṃ draṣṭavyam |",
  "SA20n1332:423": "tadyathā cakṣuṣmataḥ puruṣasya mandatamaskaṃ rūpadarśanam |",
  "SA20n1332:424": "evaṃ bodhisattvasya pūrvavat |",
  "SA20n1332:425": "yathā sarvākārāpagatatamaskamevaṃ tathāgatasya jñānaṃ draṣṭavyam |",
  "SA20n1332:426": "tadyathā cakṣuṣmata ārādrūpadarśanam evaṃ evaṃ bodhisattvasya pūrvavat yathā āsanne evaṃ tathāgatasya pūrvavat |",
  "SA20n1332:427": "yathā mṛdutaimirikasya rūpadarśanam evaṃ bodhisattvasya pūrvavat yathā suviśuddha-cakṣuṣaḥ evaṃ tathāgatasya pūrvavat |",
  "SA20n1332:428": "yathā garbhagatasyātmabhāva evaṃ niṣṭhāgamanabhūmisthito bodhisattvo draṣṭavyaḥ |",
  "SA20n1332:429": "yathopapattibhave jātasyātmabhāva evaṃ tathāgato draṣṭavyaḥ |",
  "SA20n1332:430": "yathārhataḥ svapnāntaragatasya cittapracārastathā niṣṭhāgamana-bhūmisthitasya bodhisattvasya draṣṭavyaḥ |",
  "SA20n1332:431": "yathā tasyaiva prativibuddhasya cittapracāra evaṃ tathāgatasya draṣṭavyaḥ |",
  "SA20n1332:432": "tadyathā pradīpasyāviśuddhasya svabhāvaḥ tathā niṣṭhāgamana-bhūmisthitasya bodhisattvasya jñānasvabhāvo draṣṭavyaḥ |",
  "SA20n1332:433": "yathā suviśuddhasya pradīpasya svabhāvaḥ evaṃ tathāgatasya jñānasvabhāvo draṣṭavyaḥ |",
  "SA20n1332:434": "ato mahajjñānāntaramātmabhāvāntaraṃ cintāntaraṃ tathāgataniṣṭhāgamanabhūmisthita-bodhisattvayorveditavyam |",
  "SA20n1332:435": "evamabhisaṃbuddho bodhistathāgato daśasu dikṣu sarvabuddhakṣetre sarvabuddhakāryaṃ karoti |",
  "SA20n1332:436": "tatra buddhakāryaṃ katamat |",
  "SA20n1332:437": "samāsato daśemāni tathāgatasya tathāgatakṛtyāni tathāgatakaraṇīyāni |",
  "SA20n1332:438": "ekaikañca tathāgatakṛtyamapramāṇānāṃ sattvānāmarthakārakaṃ bhavati |",
  "SA20n1332:439": "nāstyata uttari nāstyato bhūyaḥ |",
  "SA20n1332:440": "katamāni daśa |",
  "SA20n1332:441": "sve mahāpuruṣabhāve ādita eva cittaprasādakārakamahāpuruṣa [bhāva] saṃpratyayajananā prathamaṃ tathā [ gata] kṛtyaṃ tacca lakṣaṇānuvyañjanaiḥ sampādayati |",
  "SA20n1332:442": "sarvasattvānāṃ sarvākārāvavādaprayogatathāgatakṛtyaṃ [ yat] catasrabhiḥ sarvākārapariśuddhibhiḥ sampādayati |",
  "SA20n1332:443": "[idaṃ] dvitīyaṃ tathāgatakṛtyam |",
  "SA20n1332:444": "sarvasattvakāryakaraṇasāmarthyaṃ sarvasaṃśayacchedanasāmarthyañca tṛtīyaṃ tathāgatakṛtyam |",
  "SA20n1332:445": "yattathāgato daśabhirtāthāgatabalaiḥ sampādayati tathā hi tathāgato daśabhiḥ pūrvanirdiṣṭairvalaiḥ sarvasattvānāṃ sarvārthasampādanaṃ prati samartho bhavati |",
  "SA20n1332:446": "ye cainaṃ tathāgatabalānyārabhya praśnaṃ pṛcchanti yathā yāni tathāgatena jñātāni dṛṣṭāni viditāni vijñātāni tathā tāni tathāgatasteṣāṃ praśnaṃ pṛṣṭo vyākaroti |",
  "SA20n1332:447": "sarvaparapravavādanigrahaḥ svavādavyavasthāpanā tathāgatasya caturthaṃ kṛtyam |",
  "SA20n1332:448": "yattathāgato vaiśāradyaiḥ sampādayati tathāgatājñāyāṃ sthiteṣvasyiteṣu ca vineyeṣvasaṃkliṣṭacittatā pañcamaṃ tathāgatakṛtyam |",
  "SA20n1332:449": "yattathāgataḥ smṛtyupasthānaiḥ sampādayati yathāvādi tathākāritā ṣaṣṭhaṃ tathāgatakṛtyam |",
  "SA20n1332:450": "yattathāgataḥ arakṣyaiḥ sampādayati buddhacakṣuṣā rātrindivaṃ sarvalokavyavalokanā saptamaṃ tathāgatakṛtyam |",
  "SA20n1332:451": "yattathāgato mahākaruṇayā sampādayati |",
  "SA20n1332:452": "sarvasattvasarvakṛtyāvihārāṇi aṣṭamaṃ tathāgatakṛtyam |",
  "SA20n1332:453": "yattathāgato'sammoṣadharmatayā sampādayati tathāgatasyācāravihārasya yathāvadanuvartanā adhitiṣṭhanā navamaṃ tathāgatakṛtyam |",
  "SA20n1332:454": "yattathāgato vāsanāsamuddhātena sampādayati ye dharmā anarthopasaṃhitā ye ca naivārthopasaṃhitānānārthopasaṃhitāstānabhinirvarjya ye ca dharmā arthopasaṃhitāsteṣāṃ samākhyānaṃ vivaraṇā uttānīkarme daśamaṃ tathāgatakṛtyam |",
  "SA20n1332:455": "yattathāgataḥ sarvākāravarajñānena sampādayati evaṃ hi tathāgato'nenāveṇikena catvāriṃśaduttareṇa buddhadharmaśatena daśatathāgata kṛtyāni kurvan sarvabuddhakāryaṃ karoti |",
  "SA20n1332:456": "vistaravibhāgataḥ punarasyaiva buddhakāryasya na sukarāsaṃkhyāṃ kartuṃ yāvatkalpakoṭīniyutaśatasahasrairapi |",
  "SA20n1332:457": "ayaṃ sa tathāgato vihārastathāgatī bhūmiḥ pratiṣṭhetyucyate |",
  "SA20n1332:458": "tatkasya hetoḥ |",
  "SA20n1332:459": "etāmāśrityaitāṃ pratiṣṭhāya yasyāḥ spṛhayamāṇarūpā bodhisattvā bodhisattvaśikṣāsu śikṣante adhigamyāpi ca tāṃ pratiṣṭhāmetāmevāśrityaitāṃ pratiṣṭhāya sarvasattvānāṃ sarvārthān sāmpādayati |",
  "SA20n1332:460": "tasmātpratiṣṭhetyucyate |",
  "SA20n1332:461": "sarve caite buddhadharmā atyarthaṃ parārthakriyānukūlāḥ parārthakriyāprabhāvitāśca tathāgatānām |",
  "SA20n1332:462": "[na] tathā śrāvakapratyekabuddhānām |",
  "SA20n1332:463": "tasmāttasyaiva te āveṇikā ityucyante |",
  "SA20n1332:464": "santi ca te buddhadharmā ye sarveṇa sarvaṃ śrāvakapratyekabuddheṣu nopalabhyante |",
  "SA20n1332:465": "tadyathā mahākaruṇā'sammoṣadharmatā vāsanāsamuddhātaḥ sarvākāravarajñānam |",
  "SA20n1332:466": "ye'pi copalabhyante te'pi na sarvākāraparipūrṇāḥ |",
  "SA20n1332:467": "tathāgatasya tu sarve copalabhyante sarvākāraparipūrṇāścātikrāntatarāśca praṇītatarāśca |",
  "SA20n1332:468": "tasmātte tasyāveṇikā ityucyante |",
  "SA20n1332:469": "kaivalyārthaścāveṇikārtho veditavyaḥ |",
  "SA20n1332:470": "ityayaṃ paripūrṇo bodhisattvānāṃ śikṣāmārgaḥ |",
  "SA20n1332:471": "śikṣāmārgaphalañca prakāśitam |",
  "SA20n1332:472": "sarvabodhisattva-śikṣāmārgasya śikṣāmārgaphalasya ca tarvākārasya nirdeśāya adhiṣṭhānabhūtam sā khalviyaṃ bodhisattvabhūmirbodhisattvapiṭakamātṛketyapyucyate |",
  "SA20n1332:473": "mahāyānasaṃgraha ityapyucyate |",
  "SA20n1332:474": "[praṇāśā-] praṇāśapathavivaraṇamityucyate |",
  "SA20n1332:475": "anāvaraṇajñānaviśuddhi mūlamityapyucyate |",
  "SA20n1332:476": "yaḥ kaścit sadevamānuṣā [surā] llokāddevabhūto vā [manuṣyabhūto vā] śramaṇo vā brāhmaṇo vāsyāṃ bodhisattvabhūmau dṛḍhāmadhimuktimutpādyemāṃ śroṣyatyudgrahīṣyati dhārayiṣyati bhāvanākāreṇa vā prayokṣyate pareṣāṃ vā vistareṇa prakāśayiṣyatyantato lekhayitvā dhārayiṣyati pūjāsatkārañca prayokṣyate |",
  "SA20n1332:477": "tasya samāsato yāvān puṇyaskandho bhagavatā sarvabodhisattvapiṭake saṃgṛhītasya sūtrāntasya śravaṇādikarmaṇa ākhyāta uttāno vivṛtaḥ prajñaptaḥ prakāśitaḥ tāvānasya puṇyaskandhaḥ pratyāśaṃsitavyaḥ |",
  "SA20n1332:478": "tatkasya hetoḥ |",
  "SA20n1332:479": "tathā hyasyāṃ bodhisattvabhūmau sarvasya bodhisattvapiṭakasyoddeśanirdeśamukhāni saṃgṛhītānyākhyātāni |",
  "SA20n1332:480": "yāvaccāsyāṃ [bodhisattva] bhūmau yo dharmavinayo vistareṇa prakāśitaḥ sa bahulamuddeśasvādhyāya-dharmānudharmapratipattitaḥ sthāsyati pṛthuvṛddhivaipulyatāñca gamiṣyati na tāvatsaddharmapratirūpakāḥ pracurā bhaviṣyanti saddharmāntarddhānāya |",
  "SA20n1332:481": "yataśca punaḥ saddharmapratirūpakāḥ pracurā bhaviṣyanti tataścāyaṃ saddharmo bhūtārthopasaṃhito tasya tadantardhānaṃ bhaviṣyati |",
  "SA20n1332:482": "iti bodhisattvabhūmāvādhāre niṣṭhe yogasthāne ṣaṣṭhaṃ pratiṣṭhāpaṭalam",
  "SA20n1332:483": " ||samāptā ca bodhisattvabhūmiḥ ||",
  "SA20n1332:484": " |kṛtiriyamācāryāryāsaṅgapādānām ||",
  "SA20n1332:485": "ye dharmā hetuprabhavā hetuṃ teṣāntathāgato hyavadat |",
  "SA20n1332:486": "teṣāñca yo nirodha evaṃ vādī mahāśramaṇaḥ ||"
}