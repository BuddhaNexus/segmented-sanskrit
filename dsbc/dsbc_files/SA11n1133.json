{
  "SA11n1133:0": "vandanānuśaṃsā saptadaśaḥ paricchedaḥ |",
  "SA11n1133:1": "ukto vandanādividhiḥ |",
  "SA11n1133:2": "tena puṇyavṛddhirbhavatīti kuto gamyate?",
  "SA11n1133:3": "āryāvalokanasūtrāt |",
  "SA11n1133:4": "evaṃ hi tatroktam-",
  "SA11n1133:5": "varjayatyakṣaṇānyaṣṭau ya ime deśitā mayā |",
  "SA11n1133:6": "kṣaṇaṃ cārāgayatyekaṃ buddhotpādaṃ suśobhanam ||",
  "SA11n1133:7": "varṇavān rūpasaṃpanno lakṣaṇaiḥ samalaṃkṛtaḥ |",
  "SA11n1133:8": "sthāmnā balena copeto nāsau kausīdyamṛcchati |",
  "SA11n1133:9": "āḍhayo mahādhanaścāsau adhṛṣyaḥ puṇyavānapi |",
  "SA11n1133:10": "ārāgya lokapradyotaṃ satkaroti punaḥ punaḥ ||",
  "SA11n1133:11": "śreṣṭhīkuleṣu sphīteṣu sa āḍhayeṣūpapadyate |",
  "SA11n1133:12": "bhaveddānapatiḥ śūro muktatyāgo hyamatsarī ||",
  "SA11n1133:13": "rājā bhaveddhārmiko'sau catudvīpeśvaraḥ prabhuḥ |",
  "SA11n1133:14": "praśāsayenmahīṃ kṛtsnāṃ samudragirikuṇḍalām ||",
  "SA11n1133:15": "maharddhikaścakravartī saptaratnasamanvitaḥ |",
  "SA11n1133:16": "rājye pratiṣṭhito buddhān satkaroti punaḥ punaḥ ||",
  "SA11n1133:17": "cyutaścāsmādgataḥ svarga prasanno jinaśāsane",
  "SA11n1133:18": "śakro bhavati devendraḥ īścaro merumūrdhani ||",
  "SA11n1133:19": "na śakyaṃ bhāṣatā varṇaṃ kṣapayituṃ kalpakoṭibhiḥ |",
  "SA11n1133:20": "yaḥ stupaṃ lokanāthasya naraḥ kuryātpradakṣiṇam ||",
  "SA11n1133:21": "na jātu so'ndhaḥ khañjo vā kalpānāmapi koṭibhiḥ |",
  "SA11n1133:22": "utpādya bodhicittaṃ yaḥ śāstuḥ stūpaṃ hi vandate ||",
  "SA11n1133:23": "dṛḍhavīryo dṛḍhasthāmo vīraśca dṛḍhavikramaḥ |",
  "SA11n1133:24": "kauśalyaṃ gacchati kṣipraṃ kṛtvā stūpapradakṣiṇam ||",
  "SA11n1133:25": "yo buddhakoṭiniyutaśatasahastrān",
  "SA11n1133:26": "kalpāna koṭī ca tuliya satkareyā |",
  "SA11n1133:27": "yaśceha kalpe caramaka ghorakāle",
  "SA11n1133:28": "vandeya stūpaṃ bahutara tasya puṇyam ||",
  "SA11n1133:29": "agro hi buddho atuliya dakṣiṇīyo",
  "SA11n1133:30": "agrāṃ caritvā cariyaviśeṣaprāptaḥ |",
  "SA11n1133:31": "tasyeha pūjāṃ kariya narariṣabhasya",
  "SA11n1133:32": "vipāka śreṣṭho bhavati atulyarūpaḥ ||",
  "SA11n1133:33": "itaścyutvā manuṣyebhyastrāyastriṃśeṣu gacchati |",
  "SA11n1133:34": "vimānaṃ labhate tatra vicitraṃ ratanāmayam ||",
  "SA11n1133:35": "kūṭāgāraṃ svayaṃ datvā apsarogaṇasevitaḥ |",
  "SA11n1133:36": "mālāṃ stūpe saṃpradāya trāyastriṃśeṣu jāyate ||",
  "SA11n1133:37": "aṣṭāṅgajalasaṃpūrṇāṃ suvarṇasikatāśritām |",
  "SA11n1133:38": "vaiḍūryasphaṭikaiścaiva divyāṃ puṣkariṇīṃ labhet ||",
  "SA11n1133:39": "bhuktvā ca tāṃ ratiṃ divyāṃ āyuḥ saṃpūrya paṇḍitaḥ |",
  "SA11n1133:40": "cyutvā ca devalokātsa manuṣyo bhavati bhogavān ||",
  "SA11n1133:41": "jātikoṭisahastrāṇi śatāni niyutāni ca |",
  "SA11n1133:42": "satkṛtaḥ syācca sarvatra caitye mālāṃ pradāya ca ||",
  "SA11n1133:43": "cakravartī ca rājāsau śakraśca bhavatīśvaraḥ |",
  "SA11n1133:44": "brahmā ca brahmalokasmin caitye mālāṃ pradāya ca ||",
  "SA11n1133:45": "paṭṭapradānaṃ datvā tu lokanāthasya tāyinaḥ |",
  "SA11n1133:46": "sarve'syārthāḥ samṛdhyanti ye divyā ye ca mānuṣāḥ |",
  "SA11n1133:47": "[ tyajeddhīnānakuśalān na sa tatropapadyate |]",
  "SA11n1133:48": "mālāvihāraṃ kṛtvā ca lokanāthasya dhātuṣu |",
  "SA11n1133:49": "abhedyaparivāreṇa rājā bhūyānmaharddhikaḥ ||",
  "SA11n1133:50": "priyaḥ sa dayitaścāsau satkṛtaśca praśaṃsitaḥ |",
  "SA11n1133:51": "devānāmatha nāgānāṃ ye loke'smiṃśca paṇḍitāḥ ||",
  "SA11n1133:52": "yatrāsau jāyate vīraḥ puṇyateja sudīpitaḥ |",
  "SA11n1133:53": "te kulāḥ satkṛtā bhonti rāṣṭrāṇi nagarāṇi ca ||",
  "SA11n1133:54": "yaḥ sarṣapāt sūkṣmataraṃ gṛhītvā dhūpeya dhūpaṃ bhagavati caityakeṣu |",
  "SA11n1133:55": "tasyānuśaṃsān śṛṇuta prabhāṣato me",
  "SA11n1133:56": "prasannacittā jahiya khilāṃ malāṃśca ||",
  "SA11n1133:57": "sa puṇyavāṃścarati diśaḥ samantā-",
  "SA11n1133:58": "dārogyaprāpto dṛḍhamatirapramattaḥ |",
  "SA11n1133:59": "vineti śokaṃ vicarati cārikāyāṃ",
  "SA11n1133:60": "priyo manāpo bhavati mahājanasya ||",
  "SA11n1133:61": "rājyaṃ ca labdhvā jinavaru satkarotī",
  "SA11n1133:62": "mahānubhāvo vidu cakravartī |",
  "SA11n1133:63": "suvarṇavarṇo vicitralakṣaṇaiḥ sa",
  "SA11n1133:64": "manojñagandhān labhi sarvaloke |",
  "SA11n1133:65": "jātamātro labhate śreṣṭhavastrān",
  "SA11n1133:66": "divyaviśiṣṭa surucira kauśikāṃśca ||",
  "SA11n1133:67": "bhotī sukhasukāyaḥ saṃveṣṭaya stūpaṃ nāthasya cīvaraiḥ |",
  "SA11n1133:68": "yaścīvareṇa caityeṣu kuryāt pūjāmatulāṃ nāyakānām |",
  "SA11n1133:69": "tasyeha bhotī asadṛśu ātmabhāvo",
  "SA11n1133:70": "dvātriṃśatībhiḥ kavacita lakṣaṇebhiḥ ||",
  "SA11n1133:71": "pāṇītaleṣu surucira muktahārāḥ",
  "SA11n1133:72": "prādurbhavantī vividha anantakalpāḥ |",
  "SA11n1133:73": "siṃhalatāḥ suruciravarṇasūtrā",
  "SA11n1133:74": "veṭhitva stūpaṃ bhagavata cīvarebhiḥ ||",
  "SA11n1133:75": "datvā patākāṃ bhagavata cetikeṣū",
  "SA11n1133:76": "chandaṃ janitvā tatha siya buddhaloke |",
  "SA11n1133:77": "sa pūjanīyo bhavati mahājanasya",
  "SA11n1133:78": "carantu śreṣṭho jinacārikāye ||",
  "SA11n1133:79": "suvarṇavarṇo bhavati si ātmabhāvo",
  "SA11n1133:80": "lābhī sa bhotī suruciracīvarāṇām |",
  "SA11n1133:81": "karpāsikānāṃ susahitakambalānāṃ",
  "SA11n1133:82": "dukūlakānāṃ tatha varakauśakānām ||",
  "SA11n1133:83": "dhvajaṃ daditvā hataraji sattvasāre",
  "SA11n1133:84": "dhanaṃ prabhūtaṃ pratilabhi nacireṇa |",
  "SA11n1133:85": "prabhūtakoṣo bhavati anantaprajño",
  "SA11n1133:86": "paricāru tasya bhavatyadīnacittaḥ |",
  "SA11n1133:87": "na cittaśūlaṃ janayati so parasya",
  "SA11n1133:88": "prasādacittaḥ sada apramattaḥ ||",
  "SA11n1133:89": "na tasya agniḥ kramati viṣāṃ na śastraṃ",
  "SA11n1133:90": "udvīkṣaṇīyo bhavati mahājanasya |",
  "SA11n1133:91": "adho upādāya ca vibhavāgru yāvat",
  "SA11n1133:92": "jāmbūnadaṃ tena bhavati buddhakṣetram ||",
  "SA11n1133:93": "śakyaṃ kṣayetuṃ āyu śriya evarūpā",
  "SA11n1133:94": "na buddhastūpe dharayata ekadīpam ||",
  "SA11n1133:95": "na tasya kāyo bhavati avarṇitāṅgo",
  "SA11n1133:96": "dṛḍhāṃsu bhotī parighabhujo achambhī |",
  "SA11n1133:97": "ālokaprāpto vicarati sarvaloke",
  "SA11n1133:98": "daditva dīpaṃ bhagavata cetikeṣu ||",
  "SA11n1133:99": "yadi buddhakṣetrā niyutaśatā sahastrā",
  "SA11n1133:100": "bhaveyu pūrṇā śikhagatasarṣapebhiḥ |",
  "SA11n1133:101": "śakyaṃ gaṇetuṃ tulayitu bhāṣituṃ vā",
  "SA11n1133:102": "na tathāgateṣū dharayitu ekadīpam ||",
  "SA11n1133:103": "alaṃkaritvā suruciradarśanīyaṃ",
  "SA11n1133:104": "yo deti chatraṃ bhagavata cetikeṣu |",
  "SA11n1133:105": "tasyeha bhotyasadṛśa ātmabhāvo",
  "SA11n1133:106": "dvātriṃśatībhiḥ kavacita lakṣaṇebhiḥ ||",
  "SA11n1133:107": "yebhirjinasya pratapata ātmabhāvo",
  "SA11n1133:108": "rūpaṃ viśiṣṭaṃ yathariva kāñcanasya |",
  "SA11n1133:109": "jāmbūnado vā suruciradarśanīyā",
  "SA11n1133:110": "abhikīrṇa [puṣpebhi] kusumita lakṣaṇebhiḥ ||",
  "SA11n1133:111": "abhijñaprāpto bhavati mahāyaśākhyaḥ",
  "SA11n1133:112": "carati śreṣṭhāvaracārikāyām |",
  "SA11n1133:113": "na bhogahānirbhavati kadācidasya",
  "SA11n1133:114": "devāna bhoti gurukṛta pūjitaśca ||",
  "SA11n1133:115": "na kāmabhogai ramati kadāci dhīro |",
  "SA11n1133:116": "viśuddhaśīlaḥ sakuśalabrahmacaryaḥ |",
  "SA11n1133:117": "samādayitvā vanupavane uṣitvā",
  "SA11n1133:118": "'bhiyuktidhyāno bhavati viśeṣaprāptaḥ ||",
  "SA11n1133:119": "na jñānahānirbhavati kadācidasya",
  "SA11n1133:120": "bodhicittaṃ vijahati so kathaṃcit |",
  "SA11n1133:121": "maitrīvihārī bhavati adīnacitto",
  "SA11n1133:122": "datveha chatraṃ bhagavata cetikeṣu ||",
  "SA11n1133:123": "vādyena pūjāṃ naravṛṣabhasya kṛtvā",
  "SA11n1133:124": "na śokaśalyavaśa jātu bhoti |",
  "SA11n1133:125": "manojñaghoṣo bhavati manuṣyaloke",
  "SA11n1133:126": "svarāṅgu tasyāvikala[vi] śuddha bhoti ||",
  "SA11n1133:127": "viśuddhacakṣurbhavati sa saṃprajanyā",
  "SA11n1133:128": "viśuddhaśrotro bhavati udagracittaḥ |",
  "SA11n1133:129": "ghrāṇendriyaṃ parama uttapta bhoti",
  "SA11n1133:130": "vāditva vādyaṃ bhagavata cetikeṣu ||",
  "SA11n1133:131": "jihvāsya bhoti surucira darśanīyā",
  "SA11n1133:132": "susūkṣma mṛdvī rucira manojñaghoṣā |",
  "SA11n1133:133": "raktā pravālā yathariva devatānāṃ",
  "SA11n1133:134": "svarāṅgakoṭīvara sṛjate'prameyām ||",
  "SA11n1133:135": "na jātu bhotī uragu ajihvako vā",
  "SA11n1133:136": "na khañjakubjo nāpi ca nāmitāṅgaḥ |",
  "SA11n1133:137": "viśiṣṭa bhotī surucira ātmabhāvo",
  "SA11n1133:138": "vāditva vādyaṃ bhagavata cetikeṣu |||",
  "SA11n1133:139": "na jātu kaścijjanaye'prasādaṃ",
  "SA11n1133:140": "devo ca nāgo manuja mahorago vā |",
  "SA11n1133:141": "āśvāsaprāpto vicarati sarvaloke",
  "SA11n1133:142": "vāditva vādyaṃ bhagavata cetikeṣu ||",
  "SA11n1133:143": "kalpāna koṭī niyuta[śatā] sahastraṃ",
  "SA11n1133:144": "viśiṣṭakāyo bhavati aninditāṅgaḥ |",
  "SA11n1133:145": "prāsādiko'sau kavacita lakṣaṇebhiḥ",
  "SA11n1133:146": "saṃśodhya stūpaṃ bhagavata nirvṛtasya ||",
  "SA11n1133:147": "vimāna śreṣṭhaṃ labhati manojñagandhaṃ",
  "SA11n1133:148": "divyaṃ viśiṣṭaṃ suruciracandanasya |",
  "SA11n1133:149": "na jātu tṛṣṇāṃ janayati so kadācit",
  "SA11n1133:150": "saṃśodhya stūpaṃ bhagavata nirvṛtasya ||",
  "SA11n1133:151": "pralopakāle jinavaraśāsanasmin",
  "SA11n1133:152": "na jātu bhotī upagata jambudvīpe |",
  "SA11n1133:153": "svarge sa bhoti pratiṣṭhita tasmi kāle",
  "SA11n1133:154": "gandhānulepaṃ dadiya jinasya stūpe ||",
  "SA11n1133:155": "durgandhikāmānaśucijugupsanīyān",
  "SA11n1133:156": "varjeti nityaṃ pratiṣṭhita śīlaskandhe |",
  "SA11n1133:157": "carī sa nityamimu vara brahmacarya",
  "SA11n1133:158": "gandhānulepaṃ kariya jinasya stūpe ||",
  "SA11n1133:159": "itaścyuto'sau marupati svargaloke",
  "SA11n1133:160": "artha sahastrā tulayati no cireṇa |",
  "SA11n1133:161": "karoti cārtha suvipula devatānāṃ",
  "SA11n1133:162": "gandhānulepaṃ kariya jinasya stūpe ||",
  "SA11n1133:163": "viśiṣṭavākyo bhavati manojñaghoṣaḥ",
  "SA11n1133:164": "priyo manāpo bahujanasatkṛtaśca |",
  "SA11n1133:165": "sukhaṃ ca tasya bhavati sadā prasannaṃ",
  "SA11n1133:166": "gandhānulepaṃ kariya jinasya stūpe ||",
  "SA11n1133:167": "apāyabhūmiṃ vijahātyaśeṣāṃ",
  "SA11n1133:168": "āsannako bhavati tathāgatānām |",
  "SA11n1133:169": "prasādalabdhaḥ sada sukhi premaṇīyo",
  "SA11n1133:170": "gandhānulepaṃ kariya jinasya stūpe ||",
  "SA11n1133:171": "so akṣaṇaṃ vai vijahāti sarvaṃ",
  "SA11n1133:172": "aṣṭa kṣaṇāścāsya viśiṣṭa bhonti |",
  "SA11n1133:173": "buddhāna pūjāmatuliya so karoti |",
  "SA11n1133:174": "choritva jālaṃ bhagavata cetikeṣu ||",
  "SA11n1133:175": "śūraśca bhoti dṛḍhamatirapramatto",
  "SA11n1133:176": "na kāmabhoge'bhiratiṃ janeti |",
  "SA11n1133:177": "naiṣkramyaprāpto ca adīnacittaḥ",
  "SA11n1133:178": "choritva jālaṃ bhagavata cetikeṣu ||",
  "SA11n1133:179": "na bodhicittaṃ pramuṣyati tasya jātu",
  "SA11n1133:180": "akhaṇḍaśīlo'sti susaṃvṛtaśca |",
  "SA11n1133:181": "dharma virāgaṃ labhate viśuddhaṃ",
  "SA11n1133:182": "upanīya jālaṃ bhagavata cetikeṣu ||",
  "SA11n1133:183": "durvācatāṃ vijahati sarvakālaṃ",
  "SA11n1133:184": "prajñāabhāvaṃ ca jahātyaśeṣam |",
  "SA11n1133:185": "viśālaprajño viharati cārikāyāṃ",
  "SA11n1133:186": "upanīya jālaṃ bhagavata cetikeṣu ||",
  "SA11n1133:187": "lābhī ca bhotī śucibhojanānāṃ",
  "SA11n1133:188": "vastrān viśiṣṭān labhate suvarṇān |",
  "SA11n1133:189": "sparśābhyupetān rucidarśanīyā-",
  "SA11n1133:190": "nupanīya jālaṃ jinacetikebhyaḥ ||",
  "SA11n1133:191": "abhyutkṣipitvā jinacetikebhyaḥ",
  "SA11n1133:192": "nirmālya śuṣkaṃ pramuditavegajātaḥ |",
  "SA11n1133:193": "vrajeta kāmān duḥkhadavairaghorān",
  "SA11n1133:194": "ārāgayeddaśabalasārthavāhān ||",
  "SA11n1133:195": "prāsādiko bhoti viśuddhakāyaḥ",
  "SA11n1133:196": "udvīkṣaṇīyo bahujanapūjanīyaḥ |",
  "SA11n1133:197": "na tasya rājāpi praduṣṭacittaḥ",
  "SA11n1133:198": "yo jīrṇapuṣpānapaneya caitye ||",
  "SA11n1133:199": "kumārga sarvaṃ pithita apāyabhūmiḥ",
  "SA11n1133:200": "sa śīlaskandhe sthita bodhisattvaḥ |",
  "SA11n1133:201": "avatārayitvā jinacetikebhyaḥ",
  "SA11n1133:202": "puṣpaṃ ca prāganyanaraiḥ pradattam ||",
  "SA11n1133:203": "śokāṃśca doṣān vijahātyamatto",
  "SA11n1133:204": "rogānaśeṣān vijahātyanekān |",
  "SA11n1133:205": "āśvāsaprāptaśca anantakalpān",
  "SA11n1133:206": "yo jīrṇapuṣpānapaneti caitye ||",
  "SA11n1133:207": "buddhaśca bhotyasadṛśadakṣiṇīyo",
  "SA11n1133:208": "atulyaprāpto naramarupūjanīyaḥ |",
  "SA11n1133:209": "alaṃkṛto bhavati viśuddhakāyaḥ",
  "SA11n1133:210": "yo jīrṇapuṣpānapaneti caitye ||",
  "SA11n1133:211": "dadyācca yaḥ surucira divya puṣpaṃ",
  "SA11n1133:212": "māndāravānapyatha pāṭalaṃ vā |",
  "SA11n1133:213": "nirmālyakaṃ yo'panayeta caitye",
  "SA11n1133:214": "vipāka śreṣṭho'sya bhavedatulyaḥ ||",
  "SA11n1133:215": "yaḥ prāñjaliḥ praṇamati nāthastūpaṃ",
  "SA11n1133:216": "chandaṃ janitvā ca sa buddhaloke |",
  "SA11n1133:217": "so bhoti loke gurukṛtu satkṛtaśca",
  "SA11n1133:218": "prāsādiko bhavati sudarśanīyaḥ ||",
  "SA11n1133:219": "tasyeha rājyaṃ nipatati sarvaloko",
  "SA11n1133:220": "devāsurā nāgamanuṣyakāśca |",
  "SA11n1133:221": "sarvāḥ sahastrāḥ kusumita lokadhātuḥ",
  "SA11n1133:222": "praśāsti rājño vaśa īścarāṃśca ||",
  "SA11n1133:223": "ye tasya rājye sthita bhonti sattvāḥ",
  "SA11n1133:224": "sthāpeya sarvānukaluṣa buddhajñāne |",
  "SA11n1133:225": "apāyabhūmyastyaktā bhavanti",
  "SA11n1133:226": "karoti caiṣāṃ paramasuśreṣṭhamartham ||",
  "SA11n1133:227": "paricāro'sya bhavati manojñaghoṣaḥ",
  "SA11n1133:228": "puṇyairupetaḥ smṛtimatipūjanīyaḥ |",
  "SA11n1133:229": "āśvāsaprāpto vicaratī jīvaloke",
  "SA11n1133:230": "sadābhiprāyaṃ janayati śreṣṭhaprītim ||",
  "SA11n1133:231": "paricāra bhotyasya svarāṅgaśuddhaḥ",
  "SA11n1133:232": "jñāyeta sattvairmadhura praśāntavākyaḥ |",
  "SA11n1133:233": "na tasya kaścijjanayati ceśvaratvaṃ",
  "SA11n1133:234": "vilokanīyo bhavati mahājanasya ||",
  "SA11n1133:235": "dānapramodaṃ priyatārthacaryāṃ samānārthatāṃ janayati mahājanasya |",
  "SA11n1133:236": "ākruṣṭaḥ sanno janayeta roṣaṃ",
  "SA11n1133:237": "yaḥ prāñjaliḥ praṇamati buddhastūpam ||",
  "SA11n1133:238": "devendra bhotyupagata svargaloke",
  "SA11n1133:239": "manuṣyako bhavati narasya rājā |",
  "SA11n1133:240": "na pārihāṇirbhavati kadācidasya",
  "SA11n1133:241": "yo añjalībhirnamatīha stūpam ||",
  "SA11n1133:242": "nāsāvapāye prapateta jātu",
  "SA11n1133:243": "hīnāṃśca varjeta sa kāma loke |",
  "SA11n1133:244": "āḍhayo dhanī bhoti prabhūtakoṣo",
  "SA11n1133:245": "yo'ñjalībhirnamatiha buddhastūpam ||",
  "SA11n1133:246": "sūtrāntacaryā na kadācidasya",
  "SA11n1133:247": "nāsthānakopaṃ kurute nṛloke |",
  "SA11n1133:248": "sattvāśca tṛptā muditāsya bhonti",
  "SA11n1133:249": "yaḥ saṃpramuñcī guṇavati ekavācam ||",
  "SA11n1133:250": "yaḥ puṣpamuṣṭiṃ gṛhītvodagracittaḥ",
  "SA11n1133:251": "prasādato'vakirati lokanāthe |",
  "SA11n1133:252": "sa puṇyavān bhavati manuṣyaloke",
  "SA11n1133:253": "rākṣe ca sthitvā jina satkaroti ||",
  "SA11n1133:254": "śokā na doṣāḥ khilamala nāsya bhonti",
  "SA11n1133:255": "atulyatāptaśca susaṃsthitāṅgaḥ |",
  "SA11n1133:256": "ālokanīyaśca mahājanasya",
  "SA11n1133:257": "vrajeta kāmān bhayakara vairaghorān || iti ||",
  "SA11n1133:258": "āryamahākaruṇā[puṇḍarīka] sūtre'pyuktam- tiṣṭhatu tāvadānanda yo māṃ saṃmukhaṃ satkuryāt",
  "SA11n1133:259": "tiṣṭhatu me śarīrasya pūjā sarṣapaphalamātreṣu dhātuṣu |",
  "SA11n1133:260": "tiṣṭhatu māmuddiśya kṛteṣu stūpeṣu satkāraḥ |",
  "SA11n1133:261": "ye kecidānanda buddhamālambya antaśa ekapuṣpamapyākāśe kṣepsyanti,",
  "SA11n1133:262": "tasya puṇyaskandhasya yo vipākaḥ,",
  "SA11n1133:263": "sacedyāvānanādiḥ saṃsāro yasya pūrvā koṭirna prajñāyate,",
  "SA11n1133:264": "tāvataḥ kalpān saṃsaratāṃ teṣāṃ śakratvaṃ brahmatvaṃ cakravartitvam,",
  "SA11n1133:265": "na śakyastatparyanto'dhigantum |",
  "SA11n1133:266": "tiṣṭhatu buddhālambanatā antaśa ākāśe'pyekapuṣpanikṣepaḥ,",
  "SA11n1133:267": "sacedantaśaḥ svaprāntaragatā api sattvā buddhamālambya ākāśe ekapuṣpamapi kṣepsyanti,",
  "SA11n1133:268": "tadapyahaṃ kuśalamūlaṃ nirvāṇaparyavasānaṃ vadāmīti ||",
  "SA11n1133:269": "uktaṃ ca āryavṛhatsāgaranāgarājaparipṛcchāyām- aṣṭābhirbhujagādhipate dharmaiḥ samanvāgatā bodhisattvāḥ satatasamitaṃ buddhasamavadhānaṃ pratilabhante |",
  "SA11n1133:270": "katamairaṣṭābhiḥ?",
  "SA11n1133:271": "buddhabimbadarśanasattvasamādāpanatayā |",
  "SA11n1133:272": "tathāgatapratimākaraṇatayā |",
  "SA11n1133:273": "tathāgatasyābhīkṣṇaṃ varṇabhāṣaṇatayā |",
  "SA11n1133:274": "tathāgatadarśanasarvasattvasamādāpanatayā |",
  "SA11n1133:275": "yatra ca buddhakṣetre tathāgataśravaṃ śṛṇvanti,",
  "SA11n1133:276": "tatra praṇidhānamutpādayanti |",
  "SA11n1133:277": "nacāvalīnasaṃtatayo bhavanti |",
  "SA11n1133:278": "udārasaṃtatikāśca buddhajñānamabhilaṣante iti ||",
  "SA11n1133:279": "kiṃ punaḥ puṇyavṛddhayarthino buddhasamavadhānena prayojanabhūtam,",
  "SA11n1133:280": "yasya guṇaparyantamasarvajño nādhigacchet |",
  "SA11n1133:281": "yathā āryagaṇḍavyūhe saṃvarṇitam-",
  "SA11n1133:282": "sudurlabho buddhaśabdaḥ kalpakoṭiśatairapi |",
  "SA11n1133:283": "kiṃ punardarśanaṃ sarvakāṅkṣācchedanamuttamam ||",
  "SA11n1133:284": "sudṛṣṭo lokapradyotaḥ sarvadharmagatiṃ gataḥ |",
  "SA11n1133:285": "puṇyatīrthaṃ trailokasya sarvasattvaviśodhanam ||",
  "SA11n1133:286": "mahatpuṇyamayaṃ kṣetramuditaṃ jñānamaṇḍalam |",
  "SA11n1133:287": "bhāsayatyamitaṃ lokaṃ puṇyaskandhavivardhanam ||",
  "SA11n1133:288": "chedano duḥkhajālasya jñānaskandhaviśodhanaḥ |",
  "SA11n1133:289": "na durgatibhayaṃ teṣāṃ yairihārāgito jinaḥ ||",
  "SA11n1133:290": "vipulaṃ jāyate cittaṃ paśyatāṃ dvipadottamam |",
  "SA11n1133:291": "prajñābalamasaṃkhyepaṃ jāyate candrabhāsvaram ||",
  "SA11n1133:292": "punaratraivāha-",
  "SA11n1133:293": "arthāya sarvasattvānāmutpadyante tathāgatāḥ |",
  "SA11n1133:294": "mahākāruṇikā vīrā dharmacakrapravartakāḥ ||",
  "SA11n1133:295": "pratikartuṃ kathaṃ śakyaṃ buddhānāṃ sarvadehibhiḥ |",
  "SA11n1133:296": "sattvārtheṣvabhiyuktānāṃ kalpakoṭiśatairapi ||",
  "SA11n1133:297": "kalpakoṭiṃ varaṃ pakkaṃ tryapāye bhṛśadāruṇe |",
  "SA11n1133:298": "na tvevādarśanaṃ śāstuḥ sarvasaṅganivartinaḥ |",
  "SA11n1133:299": "yāvantyaḥ sarvalokasminnapāyagatayaḥ pṛthak |",
  "SA11n1133:300": "varaṃ tatra ciraṃ vāso buddhānāmaśrutirna ca ||",
  "SA11n1133:301": "kiṃ kāraṇamapāyeṣu nivāsaściramiṣyate |",
  "SA11n1133:302": "yatkāraṇaṃ jinendrasya darśanaṃ jñānavardhanam ||",
  "SA11n1133:303": "chidyante sarvaduḥkhāṇi dṛṣṭvā lokeśvaraṃ jinam |",
  "SA11n1133:304": "saṃbhavatyavatāraśca jñāne saṃbuddhagocare ||",
  "SA11n1133:305": "kṣapayatyāvṛtīḥ sarvā dṛṣṭvā buddhaṃ narottamam |",
  "SA11n1133:306": "vardhayatyamitaṃ puṇyaṃ yena bodhiravāpyate || iti ||",
  "SA11n1133:307": "tadevamasti puṇyavṛddhau buddhasamavadhānena prayojanam |",
  "SA11n1133:308": "api ca pratimāmātradarśanamapi tāvadaparimitaphalaṃ tathāgatānām,",
  "SA11n1133:309": "kiṃ punaḥ svarūpeṇa?",
  "SA11n1133:310": "uktaṃ hi āryaśraddhābalādhānāvatāramudrāsūtre-",
  "SA11n1133:311": "yaḥ kaścinmañjuśrīḥ kulaputraḥ kuladuhitā vā sarvalokadhāturajopamānāṃ pratyekabuddhānāṃ dine dine śatarasamāhāraṃ dadyāt divyāni ca vastrāṇi,",
  "SA11n1133:312": "evaṃ dadadgaṅgānadīvālukopamān kalpān dadyāt |",
  "SA11n1133:313": "yaścānyo mañjuśrīḥ kulaputraḥ kuladuhitā vā citrakarmalikhitaṃ vā pustakakarmakṛtaṃ vā buddhaṃ paśyet,",
  "SA11n1133:314": "ayaṃ tato'saṃkhyeyataraṃ puṇyaṃ prasavati |",
  "SA11n1133:315": "kaḥ punarvādo yo'ñjalipragrahaṃ vā kuryāt,",
  "SA11n1133:316": "puṣpaṃ vā dadyāt,",
  "SA11n1133:317": "dhūpaṃ vā gandhaṃ vā dīpaṃ vā dadyāt |",
  "SA11n1133:318": "ayameva tato'saṃkhyeyataraṃ puṇyaṃ prasavatīti ||",
  "SA11n1133:319": "āryabodhisattvapiṭake'pi puṇyavṛddhayupāya uktaḥ- yastathāgatacaityaṃ śodhayati,",
  "SA11n1133:320": "sa catastro'grāḥ praṇidhānaviśuddhīranuprāpnoti |",
  "SA11n1133:321": "katamāścatastraḥ?",
  "SA11n1133:322": "agrāṃ rūpapraṇidhānaviśuddhim,",
  "SA11n1133:323": "agrāṃ dṛḍhasamādānapraṇidhānaviśuddhim,",
  "SA11n1133:324": "agrāṃ tathāgatadarśanapraṇidhānaviśuddhim,",
  "SA11n1133:325": "agrāṃ lakṣaṇasaṃpatpraṇidhānaviśuddhimiti ||",
  "SA11n1133:326": "punaratraivākhyātam- tathāgatacaityeṣu puṣpāvaropaṇaṃ gandhānulepanaṃ kṛtvā aṣṭāvavikalatā anuprāpnoti |",
  "SA11n1133:327": "katamā aṣṭau?",
  "SA11n1133:328": "na rūpavikalo bhavati |",
  "SA11n1133:329": "na bhogavikalaḥ |",
  "SA11n1133:330": "na parivāravikalaḥ |",
  "SA11n1133:331": "na śīlavikalaḥ |",
  "SA11n1133:332": "na samādhivikalaḥ |",
  "SA11n1133:333": "na śrutavikalaḥ |",
  "SA11n1133:334": "na prajñāvikala |",
  "SA11n1133:335": "na praṇidhānavikalaḥ | iti ||",
  "SA11n1133:336": "uktaṃ ca āryaratnarāśisūtre- ye tribhavaparyāpannāḥ sattvāste sarve pratyekaṃ tathāgatastūpān kārayeyurevaṃrūpānuccaistvena tadyathā sumeruḥ parvatarājaḥ |",
  "SA11n1133:337": "tāṃśca gaṅgānadīvālikāsamān kalpān pratyekaṃ sarvasattkāraiḥ satkuryuḥ |",
  "SA11n1133:338": "yaśca bodhisattvo'virahitasarvajñatācittainaikapuṣpamapyāropayet,",
  "SA11n1133:339": "ayaṃ tasmātpūrvakātpuṇyaskandhādbahutaraṃ puṇyaṃ prasavet ||",
  "SA11n1133:340": "atraivoktam- ye khalu punastrisāhastramahāsāhastre lokadhātau sattvāste sarve mahāyānasaṃprasthitā bhaveyuḥ |",
  "SA11n1133:341": "sarve ca cakravartirājyasamanvāgatā bhaveyuḥ |",
  "SA11n1133:342": "ekaikaśca rājā cakravartī mahāsamudrapramāṇa dīpasthālīṃ kṛtvā sumerumātrāṃ vartīmādīpya pratyekamevaṃrūpāṃ dīpapūjāṃ tathāgatacaityeṣu pravartayet |",
  "SA11n1133:343": "yaśca abhiniṣkrāntagṛhāvāso bodhisattvastailaprakṣiptāṃ vartī kṛtvā ādīpya tathāgatacaitye dhārayet,",
  "SA11n1133:344": "asyāstailaprakṣiptāyā varteretatpūrvakaṃ pradīpadānaṃ śatatamīmapi kalāṃ nopaiti |",
  "SA11n1133:345": "yāvadupaniṣadamapi na kṣamata iti |",
  "SA11n1133:346": "peyālaṃ |",
  "SA11n1133:347": "ye ca khalu punaste rājānaścakravartino buddhapramukhaṃ bhikṣusaṃghaṃ sarvasukhopadhānaiḥ satkuryuḥ,",
  "SA11n1133:348": "yaścābhiniṣkrāntagṛhāvāso bodhisattvaḥ piṇḍapātraṃ caritvā pātraparyāpannaṃ pareṣāṃ saṃvibhajya paribhuñjīta,",
  "SA11n1133:349": "idaṃ tato bahutaraṃ ca mahārghataraṃ ca |",
  "SA11n1133:350": "yacca te rājānaścakravartinaḥ sumerumātraṃ cīvararāśiṃ buddhapramukhāya bhikṣusaṃghāya dadyuḥ,",
  "SA11n1133:351": "yaccābhiniṣkrāntagṛhāvāso bodhisattvastricīvaraṃ bahirdhā mahāyānasaṃprasthitāya buddhapramukhāya bhikṣusaṃghāya vā tathāgatacaitye vā dadyāt,",
  "SA11n1133:352": "idaṃ bhikṣoścīvaradānametatpūrvakacīvararāśimabhibhavati |",
  "SA11n1133:353": "yacca te rājānaḥ pratyekaṃ sarvaṃ jambūdvīpaṃ puṣpasaṃstṛtaṃ kṛtvā tathāgatacaitye niryātayet,",
  "SA11n1133:354": "yaccābhiniṣkrāntagṛhāvāso bodhisattvaḥ antaśa ekapuṣpamapi tathāgatacaitye āropayet,",
  "SA11n1133:355": "asya dānasyaitat pūrvakaṃ dānaṃ śatamīmapi kalāṃ nopaiti,",
  "SA11n1133:356": "yāvadupaniṣadamapi nopaitīti ||",
  "SA11n1133:357": "āryānupūrvasamudgataparivarte'pi deśitam- catura imān bhadrānuśaṃsān paśyan bodhisattvastathāgatapūjāyāmutsuko bhavati |",
  "SA11n1133:358": "katamāṃścaturaḥ?",
  "SA11n1133:359": "agraśca me dakṣiṇīyaḥ pūjito bhaviṣyati,",
  "SA11n1133:360": "māṃ ca dṛṣṭvā anye'pi tathā śikṣiṣyanti,",
  "SA11n1133:361": "tathāgataṃ ca pūjayitvā bodhicittaṃ dṛḍhaṃ bhaviṣyati,",
  "SA11n1133:362": "dvātriṃśatāṃ ca mahāpuruṣalakṣaṇānāṃ saṃmukhadarśanena kuśalamūlamupacittaṃ bhaviṣyati |",
  "SA11n1133:363": "imāścatvāraḥ [iti] ||",
  "SA11n1133:364": "idaṃ ca niruttaraṃ tathāgatapūjopasthānam |",
  "SA11n1133:365": "yathodāhṛtamāryasāgaramatiparipṛcchāsūtre-trīṇīmāni sāgaramate tathāgatasya niruttarāṇi pūjopasthānāni |",
  "SA11n1133:366": "katamāni trīṇi?",
  "SA11n1133:367": "yacca bodhicittamutpādayati |",
  "SA11n1133:368": "yacca saddharma parigṛhṇāti |",
  "SA11n1133:369": "yacca sattveṣu mahākaruṇācittamutpādayatīti ||",
  "SA11n1133:370": "nirdiṣṭamapyāryaratnameghe- daśabhiḥ kulaputra dharmeḥ samanvāgatā bodhisattvā ananuliptā garbhamalena jāyante |",
  "SA11n1133:371": "katamairdaśabhiḥ?",
  "SA11n1133:372": "yaduta tathāgatapratimākaraṇatayā jīrṇacaityasaṃskaraṇatayā |",
  "SA11n1133:373": "tathāgatacaityeṣu gandhavilepanānupradānena |",
  "SA11n1133:374": "tathāgatapratibhāsu gandhodakasnānānupradānena |",
  "SA11n1133:375": "tathāgatacaityeṣu saṃmārjanopalepanānupradānena |",
  "SA11n1133:376": "mātāpitṝṇāṃ kāyaparicaryācaraṇena |",
  "SA11n1133:377": "ācāryopādhyāyānāṃ kāyaparicaryācaraṇena |",
  "SA11n1133:378": "sabrahmacāriṇāṃ kāyaparicaryācaraṇena |",
  "SA11n1133:379": "tacca nirāmiṣeṇa cittena na sāmiveṇa |",
  "SA11n1133:380": "tacca kuśalamevaṃ pariṇāmayanti- anena kuśalamūlena sarvasattvā nirupaliptā garbhamalena jāyantāmiti |",
  "SA11n1133:381": "tacca tīvreṇāśayena cintayanti |",
  "SA11n1133:382": "ebhiḥ kulaputra daśabhirdharmairiti ||",
  "SA11n1133:383": "anumodanānuśaṃsāstvāryaprajñāpāramitāyāmuktāḥ- yaḥ prathamayānasaṃprasthitānāṃ bodhisattvānāṃ mahāsattvānāṃ tāścittotpādānanumodate,",
  "SA11n1133:384": "caratāmapi bodhisatvacaryā tāṃścittotpādānanumodate,",
  "SA11n1133:385": "avinivartanīyāmapi avinivartanīyadharmatāmanumodate bodhisattvānāṃ mahāsattvānām,",
  "SA11n1133:386": "kiyantaṃ sa bhagavan kulaputro vā kuladuhitā vā bahutaraṃ puṇyaskandhaṃ prasavati?",
  "SA11n1133:387": "evamukte bhagavān śakraṃ devānāmindrametadavocat-syātkhalu punaḥ kauśika trisāhastramahāsāhastrasya lokadhātoḥ palāgreṇa tulyamānasya pramāṇamudragrahītum,",
  "SA11n1133:388": "na tveva kauśika bodhisattvasya mahāsattvasya teṣāmanumodanāsahagatānāṃ cittotpādānāṃ puṇyapramāṇaṃ grahītum |",
  "SA11n1133:389": "evamukte śakro devānāmindro bhagavantametadavocat- mārādhiṣṭhitāste bhagavan sattvā veditavyāḥ,",
  "SA11n1133:390": "ye bodhisattvānāṃ mahāsattvānāṃ prathamacittotpādamupādāya yāvadanuttarāṃ samyaksaṃbodhimabhisaṃbuddhānāmevamaprameyamanumodanāsahagataṃ puṇyamiti na śṛṇvanti na jānanti,",
  "SA11n1133:391": "tāmanumodanāṃ na samanvāharanti,",
  "SA11n1133:392": "mārapakṣikāste bhagavan sattvā bhaviṣyanti |",
  "SA11n1133:393": "bhagavānāha - yaiḥ kauśika kulaputraiḥ kuladuhitṛbhiśceme cittotpādā anumoditā bodhisattvayānikairvā pratyekabuddhayānikairvā śrāvakayānikairvā,",
  "SA11n1133:394": "te kṣipraṃ tathāgatānarhataḥ samyaksaṃbuddhānārāgayiṣyanti |",
  "SA11n1133:395": "bhagavānāha - evaṃ tairanumodanāsahagataiścittotpādakuśalamūlairyatra yatropapatsyante,",
  "SA11n1133:396": "tatra tatra satkṛtāśca bhaviṣyanti,",
  "SA11n1133:397": "gurukṛtāśca mānitāśca pūjitāśca arcitāśca apacāyitāśca bhaviṣyanti |",
  "SA11n1133:398": "na ca te amanaāpāni rūpāṇi drakṣyanti |",
  "SA11n1133:399": "na ca te amanaāpān śabdān śroṣyanti |",
  "SA11n1133:400": "evaṃ na gandhānna rasānna spraṣṭavyān sprakṣyanti |",
  "SA11n1133:401": "na ca teṣāmapāyeṣūpapattiḥ pratikāṅkṣitavyā |",
  "SA11n1133:402": "svargopapattisteṣāṃ pratikāṅkṣitavyā |",
  "SA11n1133:403": "tatkasya hetoḥ?",
  "SA11n1133:404": "tathā hi taiḥ satvaiḥ sarvasattvasukhāvahāni asaṃkhyeyānāṃ satvānāṃ kuśalamūlānyanumoditāni,",
  "SA11n1133:405": "yāvadanuttarāṃ samyaksaṃbodhimabhisaṃbuddhaya aprameyāsaṃkhyeyān sattvān parinirvāpayiṣyantīti ||",
  "SA11n1133:406": "punaratraivāha- ye subhūte gaṅgānadīvālikopameṣu trisāhastramahāsāhastreṣu lokadhātuṣu sarvasattvāste sarve'nuttarāṃ samyaksaṃbodhiṃ pratitiṣṭheyuḥ,",
  "SA11n1133:407": "anuttarāṃ samyaksaṃbodhiṃ pratiṣṭhāya gaṅgānadīvālikāsamān kalpānupalambhasaṃjñinaścatvāri dhyānāni samāpadyeran,",
  "SA11n1133:408": "yaśca bodhisattvo mahāsattvo'nayā prajñāpāramitayā upāyakauśalyena ca parigṛhīto'tītānāgatapratyutpannānāṃ buddhānāṃ bhagavatāṃ śīlasamādhiprajñāvimuktivimuktijñānadarśanaskandham,",
  "SA11n1133:409": "śrāvakāṇāṃ pratyekabuddhānāmapi śīlasamādhiprajñāvimuktivimuktijñānadarśanaskandhaṃ sarvamekato'bhisaṃkṣipya piṇḍayitvā tulayitvā niravaśeṣamanumodeta agrayāanumodanayā jyeṣṭhayā śreṣṭhayā varayā pravarayā praṇītayā uttarayā niruttarayā uttarottarayā asamayā asamasamayā apratisamayā anumodanayānumodya anumodanāsahagataṃ puṇyakriyāvastu anuttarāyai samyaksaṃbodhaye pariṇāmayati |",
  "SA11n1133:410": "asya subhūte anumodanāsahagatasya puṇyakriyāvastuno'sau pūrvaka aupalambhikānāṃ bodhisatvānāṃ caturdhyānamayaḥ puṇyābhisaṃskāraḥ śatatamīmapi kalāṃ nopaiti,",
  "SA11n1133:411": "yāvadupaniṣadamapi na kṣamate iti ||",
  "SA11n1133:412": "ayameva nayaḥ pariṇāmanāyāmuktaḥ |",
  "SA11n1133:413": "athavā agrapariṇāmanayā pariṇāmitatvātsarvapuṇyānāmasya buddhatvāya satkṛtapraṇidhibuddhatvameva syāt |",
  "SA11n1133:414": "ataḥ kā parā puṇyavṛddhiḥ?",
  "SA11n1133:415": "taddhi aśeṣasattvamokṣakṛtapuṇyajñānopetaṃ nirvikalpaṃ ca ||",
  "SA11n1133:416": "adhyeṣaṇāyāstvanuśaṃsā āryograparipṛcchāyāmuktāḥ- dharmagrāhyatāmupādāya aprameyāsaṃkhyeyeṣu buddhakṣetreṣvāyuḥ parirakṣaṇāyeti ||",
  "SA11n1133:417": "āryaśikṣāsamuccaye vandanādyanuśaṃsā saptadaśaḥ paricchedaḥ samāptaḥ ||"
}