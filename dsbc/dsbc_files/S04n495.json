{
  "S04n495:0": "purapraveśaparivartaḥ |",
  "S04n495:1": "tatra bhagavān punarapi candraprabhaṃ kumārabhūtamāmantrayate sma-tasmāttarhi kumāra pratipattisāro bhaviṣyāmītyevaṃ tvayā kumāra sadā śikṣitavyam |",
  "S04n495:2": "tat kasya hetoḥ?",
  "S04n495:3": "pratipattisārasya hi kumāra bodhisattvasya mahāsattvasya na durlabhā bhavatyanuttarā samyaksaṃbodhiḥ,",
  "S04n495:4": "kiṃ punarayaṃ samādhiḥ |",
  "S04n495:5": "atha khalu candraprabhaḥ kumārabhūta utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-āścaryaṃ bhagavan yāvat subhāṣitā ceyaṃ bhagavatā bodhisattvānāṃ mahāsattvānāmavavādānuśāsanī sarvabodhisattvaśikṣā deśitā svākhyātā suprajñaptā |",
  "S04n495:6": "sarvatathāgatagocaro'yaṃ bhagavan yatra abhūmiḥ sarvaśrāvakapratyekabuddhānāṃ kaḥ punarvādo'nyatīrthikānām ?",
  "S04n495:7": "pratipattisārāśca vayaṃ bhagavan bhaviṣyāmaḥ anapekṣāḥ kāyajīvite ca bhūtvā tathāgatasyānu śikṣiṣyāmahe |",
  "S04n495:8": "tat kasya hetoḥ ?",
  "S04n495:9": "śikṣitukāmāśca vayaṃ bhagavaṃstathāgatasya,",
  "S04n495:10": "abhisaṃboddhukāmā vayaṃ bhagavannanuttarāṃ samyaksaṃbodhim |",
  "S04n495:11": "arthikā vayaṃ bhagavan anuttarāyāḥ samyaksaṃbodheḥ |",
  "S04n495:12": "vidhvaṃsayitukāmāśca vayaṃ bhagavan māraṃ pāpīyāṃsam |",
  "S04n495:13": "mocayitukāmā vayaṃ bhagavan sarvasattvān sarvabhayebhyaḥ sarvaduḥkhebhyaḥ |",
  "S04n495:14": "adhivāsayatu me bhagavān śvastane mama gṛhe bhaktaṃ bhoktuṃ sārdhaṃ bodhisattvagaṇena sārdhaṃ bhikṣusaṃghena cānukampāmupādāya |",
  "S04n495:15": "adhivāsayati sma bhagavāṃścandraprabhasya kumārabhūtasya tūṣṇīṃbhāvena śvastane gṛhe bhaktaṃ bhoktuṃ sārdhaṃ bodhisattvagaṇena bhikṣusaṃghena cānukampāmupādāya |",
  "S04n495:16": "atha khalu candraprabhaḥ kumārabhūto bhagavatastūṣṇīṃbhāvenādhivāsanaṃ viditvā utthāyāsanādekāṃsamuttarāsaṅgaṃ kṛtvā bhagavataḥ pādau śirasābhivandya bhagavantaṃ triḥ pradakṣiṇīkṛtya bhagavato'ntikāt prākrāmat ||",
  "S04n495:17": "atha khalu candaprabhaḥ kumārabhūto yena rājagṛhaṃ mahānagaraṃ yena ca svakaṃ niveśanaṃ tenopasamakrāmat |",
  "S04n495:18": "upasaṃkramya candraprabhaḥ svagṛhaṃ prāviśat |",
  "S04n495:19": "praviśya ca tāmeva rātriṃ prabhūtaṃ praṇītaṃ khādanīyaṃ bhojanīyaṃ svādanīyamabhisaṃskārayati sma |",
  "S04n495:20": "śatarasaṃ ca bhojanaṃ saṃpādya tasyā eva rātryā atyayena rājagṛhaṃ mahānagaraṃ susiktaṃ susaṃmṛṣṭaṃ muktakusumābhikīrṇaṃ gandhaghaṭikānirghūpitamucchritacchatradhvajapatākaṃ dhūpanadhūpitaṃ vitānavitatamavasaktapaṭṭadāmakalāpaṃ sarathyāntarāpaṇamapagatapāṣāṇaśarkarakaṭhallaṃ vicitrapuṣpābhikīrṇaṃ candanacūrṇābhikīrṇaṃ gavākṣatoraṇaniryūhapañjarajālārdhacandrasamalaṃkṛtaṃ candanānuliptamakārṣīt |",
  "S04n495:21": "sarvāvantaṃ nagaramutpalakumudapadmapuṇḍarīkābhyavakīrṇamakārṣīt |",
  "S04n495:22": "svaṃ ca gṛhaṃ sarvālaṃkāravyūhitamakārṣīt |",
  "S04n495:23": "atha khalu candraprabhaḥ kumārabhūta imānevaṃrupān nagaravyūhān gṛhavyūhān bhojanavyūhān samalaṃkṛtya rājagṛhānmahānagarānniṣkramya yena gṛdhrakūṭaparvato yena bhagavāṃstenopasamakrāmat |",
  "S04n495:24": "upasaṃkramya bhagavantaṃ triḥ pradakṣiṇīkṛtya ekānte'sthāt |",
  "S04n495:25": "ekānte sthitaḥ candraprabhaḥ kumārabhūto bhagavataḥ kālamārocayāmāsa-kālo bhagavan,",
  "S04n495:26": "kālaḥ sugata,",
  "S04n495:27": "siddhaṃ bhaktaṃ yasyedānīṃ kālaṃ manyase |",
  "S04n495:28": "atha khalu bhagavān utthāyāsanāt kalyameva nivāsya pātracīvaramādāya mahatā bhikṣusaṃghena sārdhaṃ paripūrṇena bhikṣuśatasahasreṇa saṃbahulaiśca bodhisattvairmahāsattvaiḥ parivṛtaḥ puraskṛto'nekaiśca devanāgayakṣagandharvāsuragaruḍakinnaramahoragamanuṣyāmanuṣyaśatasahasraiḥ pūjyamāno'bhiṣṭūyamāno mahatā buddhānubhāvena mahatā buddhaprātihāryeṇa mahatā buddheryāpathena raśmikoṭiniyutaśatasahasrairniścaradbhirnānātūryaśatasahasraiḥ puṣpagandhamālyavilepanacūrṇacīvaraiḥ pravarṣadbhiryena rājagṛhaṃ mahānagaraṃ tenopasaṃkrāmati sma |",
  "S04n495:29": "candraprabhasya kumārabhūtasya niveśane prakṣiptaśca bhagavatā dakṣiṇaścakraratnasamalaṃkṛtaḥ aparimitakuśalasaṃcitapādaratna indrakīle,",
  "S04n495:30": "atha tāvadeva tasmin mahānagare anekāni āścaryādbhutāni prātihāryāṇi saṃdṛśyante sma |",
  "S04n495:31": "iyamatra dharmatā |",
  "S04n495:32": "tatredamucyate -",
  "S04n495:33": "puravara praviśanti nāyakasmin",
  "S04n495:34": "caraṇavaru sthapitaśca indrakīle |",
  "S04n495:35": "calati vasumatī śirīya tasya",
  "S04n495:36": "pramudita bhonti purottamasmi sattvāḥ || 1 ||",
  "S04n495:37": "ye naraḥ kṣudhitāḥ pipāsitā vā",
  "S04n495:38": "na bhavati teṣa jighatsa tasmi kāle |",
  "S04n495:39": "apagata bhavatī kṣughā pipāsā",
  "S04n495:40": "yada jinu nikṣipatīndrakīli pādam || 2 ||",
  "S04n495:41": "tatha puna nara ye bhavanti andhāḥ",
  "S04n495:42": "śrotravihīna anātha alpapuṇyāḥ |",
  "S04n495:43": "sarvi pratilabhanti cakṣu śrotraṃ",
  "S04n495:44": "yada jinu nikṣipatīndrakīli pādam || 3 ||",
  "S04n495:45": "yamaviṣaye ye keci bhonti pretāḥ",
  "S04n495:46": "suduḥkhita kheṭasiṃghāṇakabhojanāśāḥ |",
  "S04n495:47": "sarvi sukhita bhonti ābhaspṛṣṭā",
  "S04n495:48": "yada jinu nikṣipatīndrakīli pādam || 4 ||",
  "S04n495:49": "śailaśikharaśṛṅgaparvatāśca",
  "S04n495:50": "tatha varapādapaśālakarṇikārāḥ |",
  "S04n495:51": "sarvi abhinamanti yena buddho",
  "S04n495:52": "yada jinu nikṣipatīndrakīli pādam || 5 ||",
  "S04n495:53": "sanagaranigamā sasāgarāntā",
  "S04n495:54": "pracali vasuṃdhari ṣaḍ-vikāra sarvā |",
  "S04n495:55": "na bhavati viheṭha kasyapi ceha",
  "S04n495:56": "yada jinu nikṣipatīndrakīli pādam || 6 ||",
  "S04n495:57": "marumanujakumbhāṇḍarākṣasāśca",
  "S04n495:58": "nabhaḥsthita tuṣṭa udagracittāḥ |",
  "S04n495:59": "chatra dhariya ca lokanāyakasya",
  "S04n495:60": "paramaprīṇita janetva bodhichandam || 7 ||",
  "S04n495:61": "śrūyati ca manojña vādyaśabda-",
  "S04n495:62": "stūryasahasra aghaṭṭitā raṇanti |",
  "S04n495:63": "pramuditāstada bhonti sarvasattvā",
  "S04n495:64": "yada jinu nikṣipatīndrakīli pādam || 8 ||",
  "S04n495:65": "vṛkṣaśatasahasra onamanti",
  "S04n495:66": "sarvi prapuṣpita bhonti tasmi kāle |",
  "S04n495:67": "devaśatasahasra antarīkṣe",
  "S04n495:68": "pūja karonti amānuṣī jinasya || 9 ||",
  "S04n495:69": "ṛṣabhagaṇa tadā nadanti hṛṣṭā",
  "S04n495:70": "hayadviradādhipatī pravṛddhakāyāḥ |",
  "S04n495:71": "mṛgapatayo nadanti siṃhanādaṃ",
  "S04n495:72": "yada jinu nikṣipatīndrakīli pādam || 10 ||",
  "S04n495:73": "mahīpataya ye keci bhūmipālā",
  "S04n495:74": "diśividiśāsu ca āgatā bhavanti |",
  "S04n495:75": "dharaṇitali patanti hṛṣṭacittā",
  "S04n495:76": "dṛṣṭu jinasya śirīmimamevarūpām || 11 ||",
  "S04n495:77": "anye abhiṣṭuvanti lokanātham",
  "S04n495:78": "apari kṣipanti jinasya puṣpavṛṣṭim |",
  "S04n495:79": "apari daśanakhāñjaliṃ karitvā",
  "S04n495:80": "aho jinu kāruṇiko bhaṇanti vācam || 12 ||",
  "S04n495:81": "keci vara kṣipanti muktahārān",
  "S04n495:82": "bahuvidha ābharaṇān janetva prītim |",
  "S04n495:83": "cīvara ratanān kṣipanti anye",
  "S04n495:84": "atuliyu agru jinatva bodhicittam || 13 ||",
  "S04n495:85": "keci vara kṣipanti hemajālaṃ",
  "S04n495:86": "apari punarmukhaphullakaṃ kṣipanti |",
  "S04n495:87": "keci vara kṣipanti hemaniṣkāṃ-",
  "S04n495:88": "statha apare parihārakān kṣipanti || 14 ||",
  "S04n495:89": "kaṭakavara kṣipanti keci tatra",
  "S04n495:90": "apari keyūra kṣipanti ratnacitrān |",
  "S04n495:91": "ambara kusumān kṣipanti anye",
  "S04n495:92": "citta janetva ' siyāṃ vayaṃ pi buddhāḥ' || 15 ||",
  "S04n495:93": "apari naraḥ kṣipanti hemacitrāṃ -",
  "S04n495:94": "statha maṇisūtravarān prasannacittāḥ |",
  "S04n495:95": "keci ca ratanajālakaṃ kṣipanti",
  "S04n495:96": "dvāri yadā sthitu bhoti lokanāthaḥ || 16 ||",
  "S04n495:97": "paramaduḥkhita ye bhavanti sattvā",
  "S04n495:98": "bahuvidhupadruvu śokaśalya prāptāḥ |",
  "S04n495:99": "sarvi sukhasamarpitā bhavanti",
  "S04n495:100": "puruṣavarasya śirīya nāyakasya || 17 ||",
  "S04n495:101": "parabhṛtaśukasārikāmayūrā-",
  "S04n495:102": "stathapi ca sārasacāṣahaṃsakrauñcāḥ |",
  "S04n495:103": "sarvi dvijagaṇā nabhe sthihitvā",
  "S04n495:104": "paramamanojñarutāni vyāharanti || 18 ||",
  "S04n495:105": "pramudita tada bhonti pakṣisaṃghā",
  "S04n495:106": "madhuramanojñarutaṃ pramuñcamānāḥ |",
  "S04n495:107": "rāgu tatha samenti doṣamohaṃ",
  "S04n495:108": "ye ca śṛṇanti manojña pakṣiśabdān || 19 ||",
  "S04n495:109": "śruṇiya rañjanīya sattvakoṭyaḥ",
  "S04n495:110": "sarvi ca labhanti kṣāntimānulomām |",
  "S04n495:111": "tāṃśca sugata vyākaroti sarvān",
  "S04n495:112": "bhaviṣyatha yūya jinā anāgatāśca || 20 ||",
  "S04n495:113": "na bhavati kileśu tasmi kāle",
  "S04n495:114": "sarvi sagaurava bhonti dharmarāje |",
  "S04n495:115": "apagatabhayadoṣamohajālāḥ",
  "S04n495:116": "praṇipatitāḥ sugatamabhiṣṭuvantaḥ || 21 ||",
  "S04n495:117": "paśyiya tada rūpa nāyakasya",
  "S04n495:118": "spṛha janayanti varasmi buddhajñāne |",
  "S04n495:119": "kada vaya labhe jñānamevarūpam",
  "S04n495:120": "āśayu jñātva jino'sya vyākaroti || 22 ||",
  "S04n495:121": "raśmi śatasahasra niścaranti",
  "S04n495:122": "ekaikataḥ sugatasya romakūpāt |",
  "S04n495:123": "taduttari yatha gaṅgavālikā vā",
  "S04n495:124": "na pi ca nimittu gṛhītu śakyu tāsām || 23 ||",
  "S04n495:125": "sūryaprabha na bhāntiṃ tasmi kāle",
  "S04n495:126": "na pi maṇi nāgni na sarvadevatānām |",
  "S04n495:127": "sarvi prabha na bhānti tasmi kāle",
  "S04n495:128": "yada praviśanta puraṃ vibhāti buddhaḥ || 24 ||",
  "S04n495:129": "padmaśatasahasra prādurbhūtā",
  "S04n495:130": "dharaṇitu koṭisahasrapatra śuddhāḥ |",
  "S04n495:131": "yatra daśabalaḥ sthapeti pādaṃ",
  "S04n495:132": "mārga gataḥ sugato mahāgaṇena || 25 ||",
  "S04n495:133": "aśuci kalimalā na bhonti tasmi kāle",
  "S04n495:134": "nagaravaraṃ praviśanti nāyakasmin |",
  "S04n495:135": "nagaru surabhi sarvi dhūpanena",
  "S04n495:136": "gandha manojña pravāyate samantāt || 26 ||",
  "S04n495:137": "vīthi nagari tada bhoti sarvā",
  "S04n495:138": "apagataloṣṭakaṭhalla sikta gandhaiḥ |",
  "S04n495:139": "puṇya daśalabasya evarūpā",
  "S04n495:140": "vividha vikīrṇa bhavanti muktapuṣpāḥ || 27 ||",
  "S04n495:141": "yakṣa śatasahasra raudracittāḥ",
  "S04n495:142": "kanakanibhaṃ dvipadendru dṛṣṭva buddham |",
  "S04n495:143": "janayi vipulu nāyakasmi premaṃ",
  "S04n495:144": "śaraṇamupeti ca buddhadharmasaṃghān || 28 ||",
  "S04n495:145": "ye ca devaśatasahasra koṭiyo vā",
  "S04n495:146": "upagata sarvi narendradarśanāya |",
  "S04n495:147": "varṣati sugatasya puṣpavarṣaṃ",
  "S04n495:148": "gaganatale ca sthihanti muktapuṣpāḥ || 29 ||",
  "S04n495:149": "ye manuja kṣipī jinasya puṣpaṃ",
  "S04n495:150": "gaganatale bhavatīti puṣpachatram |",
  "S04n495:151": "ye puna kusumān kṣipanti devā",
  "S04n495:152": "dharaṇitale stṛta bhonti divyapuṣpāḥ || 30 ||",
  "S04n495:153": "na bhavati kadāci dṛṣṭva tṛptī",
  "S04n495:154": "devamanuṣyakubhāṇḍarākṣasānām |",
  "S04n495:155": "yada daśabalu dṛṣṭva lokanāthaṃ",
  "S04n495:156": "pramudita bhonti udagrakalyacittāḥ || 31 ||",
  "S04n495:157": "na manasi tada bhonti divyapuṣpā",
  "S04n495:158": "na ca puna vismayu jāyate ca tatra |",
  "S04n495:159": "yada puruṣavarasya kāyu dṛṣṭvā",
  "S04n495:160": "tuṣṭa bhavanti udagra sarvasattvāḥ || 32 ||",
  "S04n495:161": "brahma daśabalasya dakṣiṇeno",
  "S04n495:162": "tatha puna vāmatu śakra devarājā |",
  "S04n495:163": "gaganatalagatā analpa devakoṭyaḥ",
  "S04n495:164": "puruṣavarasya janenti citrikāram || 33 ||",
  "S04n495:165": "parivṛta jinu devadānavehi",
  "S04n495:166": "marumanujāna śiriṃ grasitva sarvām |",
  "S04n495:167": "dharaṇi kramatalehi citrayanto",
  "S04n495:168": "praviśi puraṃ bhagavānnimantraṇāya || 34 ||",
  "S04n495:169": "kusumita anuvyañjanehi kāye",
  "S04n495:170": "yatha gaganaṃ paripūrṇa tārakehi |",
  "S04n495:171": "pratapati sthitu rājamārgi buddha-",
  "S04n495:172": "ścandro nabhaḥstha yathaiva pūrṇimāsyām || 35 ||",
  "S04n495:173": "maṇiratanu yathā viśuddhu śreṣṭhaṃ",
  "S04n495:174": "vyapagatadoṣamalaṃ prabhāsamānam |",
  "S04n495:175": "diśi vidiśi pramuñci ābha śuddhāṃ",
  "S04n495:176": "tatha jinu bhāsati sarvalokadhātum || 36 ||",
  "S04n495:177": "parivṛtu jinu devadānavehi",
  "S04n495:178": "praviśati rājagṛhaṃ narāṇa śreṣṭhaḥ |",
  "S04n495:179": "dharaṇi kramatalehi citrayanto",
  "S04n495:180": "praviśati candraprabhasya gehi buddhaḥ || 37 ||",
  "S04n495:181": "puruvaru samalaṃkṛtaṃ samantād",
  "S04n495:182": "bahu dhvaja koṭisahasra ucchitātra |",
  "S04n495:183": "gandhavaravilipta sarvabhūmī",
  "S04n495:184": "sumanaḥprakīrṇa tathaiva vārṣikāram || 38 ||",
  "S04n495:185": "yada sugatu kathāṃ katheti nātho",
  "S04n495:186": "vīthigato manujān kṛpāyamānaḥ |",
  "S04n495:187": "nirmitu jinu tatra nirmiṇitvā",
  "S04n495:188": "vitarati teṣu praṇīta buddhadharmān || 39 ||",
  "S04n495:189": "daśaniyuta jināna nirmitāna",
  "S04n495:190": "kanakanibhā abhirūpa darśanīyā |",
  "S04n495:191": "parivṛtu jinu buddhu nirmitehi",
  "S04n495:192": "vitarati śūnyata śānta buddhabodhim || 40 ||",
  "S04n495:193": "prāṇiśatasahasra taṃ śruṇitvā",
  "S04n495:194": "praṇidadhi cittu varāgrabuddhajñāne |",
  "S04n495:195": "kada vaya labhi jñānamevarūpaṃ",
  "S04n495:196": "āśayu jñātva jino'sya vyākaroti || 41 ||",
  "S04n495:197": "keci spṛha janenti tatra kāle",
  "S04n495:198": "parama acintiya labdha tehi lābhāḥ |",
  "S04n495:199": "yehi jinu nimantrito narendro",
  "S04n495:200": "na ca paryanta sa teṣu dakṣiṇāyāḥ || 42 ||",
  "S04n495:201": "keci punarupapādayi sucittaṃ",
  "S04n495:202": "śvo vaya kāruṇikaṃ nimantrayāmaḥ |",
  "S04n495:203": "hitakaramanukampakaṃ prajānāṃ",
  "S04n495:204": "yasya sudurlabhu darśanaṃ bhaveṣu || 43 ||",
  "S04n495:205": "keci sthita niryūhakhoṭake hi",
  "S04n495:206": "subhagu vibhūṣitagātra premaṇīyāḥ |",
  "S04n495:207": "divya daśabalasya muktapuṣpā-",
  "S04n495:208": "ṇyavakirate'gru janitva bodhicittam || 44 ||",
  "S04n495:209": "surucira vara campakasya mālāṃ",
  "S04n495:210": "tatha atimuktaka gandhavarṣikāṃ ca |",
  "S04n495:211": "apari puna kṣipanti paṭṭadāmān",
  "S04n495:212": "parama niruttaru cittu saṃjanitvā || 45 ||",
  "S04n495:213": "keci sthita gṛhe gṛhītapuṣpāḥ",
  "S04n495:214": "paramavibhūṣitakāyu cīvarehi |",
  "S04n495:215": "puṣpa vividhu gṛhītva paṭṭadāmān",
  "S04n495:216": "pravarṣi yena jino mahānubhāvaḥ || 46 ||",
  "S04n495:217": "padumakumudotpalān kṣipanti keci",
  "S04n495:218": "apari kṣipanti viśiṣṭa hemapuṣpān |",
  "S04n495:219": "maṇiratana kṣipanti keci tasmin",
  "S04n495:220": "apari kṣipanti ca cūrṇa candanasya || 47 ||",
  "S04n495:221": "aparimita bhavanti accharīyā",
  "S04n495:222": "atuliya ye na ca śakyu kīrtanāya |",
  "S04n495:223": "puravaru praviśanti nāyakasmin",
  "S04n495:224": "bahujanakoṭya sthihiṃsu buddhajñāne || 48 ||",
  "S04n495:225": "abṛha atapāśca dṛṣṭasattyāḥ",
  "S04n495:226": "sudṛśa sudarśana ye ca anya devāḥ |",
  "S04n495:227": "tatha punarakaniṣṭha vītarāgā",
  "S04n495:228": "upagata sarvi narendradarśanāya || 49 ||",
  "S04n495:229": "tatha śubhamarutāśca aprameyā",
  "S04n495:230": "aparimita śubhā udagracittāḥ |",
  "S04n495:231": "śubhakṛtsna niyutāśca aprameyā",
  "S04n495:232": "upagata paśyitu nāyakaṃ maharṣim || 50 ||",
  "S04n495:233": "aparimitu tathāpramāṇa-ābhā",
  "S04n495:234": "tatha puna deva parītta ābha ye ca |",
  "S04n495:235": "bahu niyuta ābhasvarāṇa tasmin",
  "S04n495:236": "upagata paśyitu te'pi lokanātham || 51 ||",
  "S04n495:237": "bahava śatasahasra pāriṣadyā-",
  "S04n495:238": "statha puna brahmapurohitāḥ prasannāḥ |",
  "S04n495:239": "bahuśata puna brahmakāyikānāṃ",
  "S04n495:240": "upagata nāyakadarśanāya sarve || 52 ||",
  "S04n495:241": "tatha puna paranirmitāpi devā-",
  "S04n495:242": "statha nirmāṇaratiśca śuddhasattvāḥ |",
  "S04n495:243": "pramudita tuṣitātha yāmadevā",
  "S04n495:244": "upagata sarvi namasyamāna buddham || 53 ||",
  "S04n495:245": "tridaśa apu ca śakra devarājā",
  "S04n495:246": "apsarakoṭiśataiḥ sahāgato'tra |",
  "S04n495:247": "kusumavarṣa saṃpravarṣamāṇo",
  "S04n495:248": "upagata buddhamunīndradarśanāya || 54 ||",
  "S04n495:249": "caturi caturdiśāsu lokapālā",
  "S04n495:250": "vaiśravaṇo dhṛtarāṣṭra nāgarājā |",
  "S04n495:251": "virūḍhaku virūpākṣu hṛṣṭacittā",
  "S04n495:252": "upagata sarvi narendra te stuvantā || 55 ||",
  "S04n495:253": "ailavila balavanta yakṣarājā",
  "S04n495:254": "parivṛta yakṣaśatehi premajātaḥ |",
  "S04n495:255": "gaganatali sthihitva hṛṣṭacittaḥ",
  "S04n495:256": "kṣipati aneka vicitra puṣpavarṣam || 56 ||",
  "S04n495:257": "apari punarananta māladhārī",
  "S04n495:258": "vividha vicitra gṛhītva mālyagandhān |",
  "S04n495:259": "sarvi saparivāra hṛṣṭacittāḥ",
  "S04n495:260": "puruṣavarasya karonti tatra pūjām || 57 ||",
  "S04n495:261": "bahava śata karoṭapāṇi yakṣā",
  "S04n495:262": "api ca subhūṣi teṣa yakṣakanyāḥ |",
  "S04n495:263": "sumadhura sumanojña yakṣavādyai-",
  "S04n495:264": "stūryaśatehi karonti buddhapūjām || 58 ||",
  "S04n495:265": "lalita-madhura-gīta-vāditasmin",
  "S04n495:266": "sukuśalaiḥ saha kinnarīsahasraiḥ |",
  "S04n495:267": "druma upagata gandhamādanāto",
  "S04n495:268": "jinavaru pūjitu kinnarāṇa rājñā || 59 ||",
  "S04n495:269": "śaṃbara bala vemacitra rāhu",
  "S04n495:270": "dānavakanya sahasrapārivārāḥ |",
  "S04n495:271": "asuragaṇa maharddhikāśca anye",
  "S04n495:272": "upagata te ratanāni varṣamāṇāḥ || 60 ||",
  "S04n495:273": "śataniyuta ananta rākṣasānāṃ",
  "S04n495:274": "rākṣasakoṭiśatairupāsyamānāḥ |",
  "S04n495:275": "pṛthu vividha vicitra muktapuṣpān",
  "S04n495:276": "puruṣavarasya kṣipanti gauraveṇa ||61 ||",
  "S04n495:277": "tathapi ca anavataptu nāgarājā",
  "S04n495:278": "paramasuśikṣitāśca nāgakanyāḥ |",
  "S04n495:279": "tūryaśatasahasra nādayantyo",
  "S04n495:280": "upagata pūjana tatra lokanātham || 62 ||",
  "S04n495:281": "pañcaśata anavataptu putrā",
  "S04n495:282": "vipulu anuttaru jñāna prārthayantaḥ |",
  "S04n495:283": "svajanaparivṛtā udagra bhūtvā",
  "S04n495:284": "upagata pūjayituṃ svayaṃ svayaṃbhūm || 63 ||",
  "S04n495:285": "tathapi ca apalālu nāgarājā",
  "S04n495:286": "puruṣavarasya kṛtāñjaliḥ praṇamya |",
  "S04n495:287": "vara rucira gṛhītva nāgapuṣpān",
  "S04n495:288": "sthita gagane munirāja satkarontaḥ || 64 ||",
  "S04n495:289": "tathapi ca mucilinda nāgarājā",
  "S04n495:290": "prītamanāḥ parituṣṭa harṣajātaḥ |",
  "S04n495:291": "vividha ratnamauktikaṃ gṛhītvā",
  "S04n495:292": "upagami nāyaku abhikirantu tatra || 65 ||",
  "S04n495:293": "tathapi ca kāliko'pi nāgarājā",
  "S04n495:294": "upagatu mukhu tathāgatasya hṛṣṭacittaḥ |",
  "S04n495:295": "vara rūcira gṛhītva ratnadāmān",
  "S04n495:296": "puruṣavarasya pūja karitva śreṣṭhām || 66 ||",
  "S04n495:297": "so'pi parama gauravaṃ janitvā",
  "S04n495:298": "anusmaramāṇu guṇāṃstathāgatasya |",
  "S04n495:299": "svajanaparivṛtaḥ sanāgasaṃgho",
  "S04n495:300": "bahuvidhu bhāṣati varṇa nāyakasya || 67 ||",
  "S04n495:301": "nandu tathā upanandu nāgarājā",
  "S04n495:302": "tatha punastakṣaka kṛṣṇagautamau ca |",
  "S04n495:303": "upagata jinu te namasyamānāḥ",
  "S04n495:304": "praṇipatitāḥ sugatasya pādayorhi || 68 ||",
  "S04n495:305": "upagata elapatru nāgarājā",
  "S04n495:306": "parivṛta nāgaśatehi rocamānaḥ |",
  "S04n495:307": "munivara jinu kāśyapaṃ smaranto",
  "S04n495:308": "svaka upapatti apaśyi akṣaṇeṣu || 69 ||",
  "S04n495:309": "aho ahu puri āsi kāṅkṣaprāpto",
  "S04n495:310": "mayi puri cchinnu parittamelapatram |",
  "S04n495:311": "so ahu upapannu akṣaṇasmin",
  "S04n495:312": "na sukaru dharma vijānituṃ jinasya || 70 ||",
  "S04n495:313": "kṣipra ahu jahitva nāgayoniṃ",
  "S04n495:314": "parama jugupsitametu jantukāyam |",
  "S04n495:315": "dharmamahu vijāni śāntibhāvaṃ",
  "S04n495:316": "puruṣavareṇa ya jñātu bodhimaṇḍe || 71 ||",
  "S04n495:317": "sāgara ahirājacakravartī",
  "S04n495:318": "parivṛtu nāgatrikoṭisahasraiḥ |",
  "S04n495:319": "varuṇa manasvī gṛhītva muktāhārān",
  "S04n495:320": "upagatu te bhagavantu pūjanāya || 72 ||",
  "S04n495:321": "kṣipta śila jinasya tatra yeno",
  "S04n495:322": "gaganasthitena gṛhītva tasmi kāle |",
  "S04n495:323": "rājagṛhi sa kimpilo'pi yakṣaḥ",
  "S04n495:324": "purataḥ sthitaḥ sugatasya gauraveṇa || 73 ||",
  "S04n495:325": "alakavatī samagra rājadhānī",
  "S04n495:326": "śūnya abhūṣi na tatra kaści yakṣaḥ |",
  "S04n495:327": "sarvi kriya karitva anyamanyaṃ",
  "S04n495:328": "upagata paśyitu sarvalokanātham || 74 ||",
  "S04n495:329": "tathapi ca kharakarṇa sūciromā",
  "S04n495:330": "āṭavikastatha yakṣa bheṣakaśca |",
  "S04n495:331": "haimavata śatagiriśca yakṣa",
  "S04n495:332": "upagata gardabhako jinaṃ svayaṃbhūm || 75 ||",
  "S04n495:333": "indraketu vikaṭaśca surūpo",
  "S04n495:334": "vakkulu pañciku śākya pravṛddho |",
  "S04n495:335": "ete pare'pi ca yakṣendra sahastā",
  "S04n495:336": "upagata dhūpaghaṭaṃ parigṛhya || 76 ||",
  "S04n495:337": "vikṛta bahu duḥsaṃsthitātmabhāvā",
  "S04n495:338": "vigalita-ābharaṇā anekarūpāḥ |",
  "S04n495:339": "bahava śatasahasra tasmi kāle",
  "S04n495:340": "upagata tatra gṛhītva yakṣa puṣpān || 77 ||",
  "S04n495:341": "jalanidhi nivasanti ye suparṇā",
  "S04n495:342": "upagata brāhmaṇaveśa nirmiṇitvā |",
  "S04n495:343": "mukuṭadhara vicitra darśanīyā",
  "S04n495:344": "gaganasthitāḥ sugataṃ namasyamānāḥ || 78 ||",
  "S04n495:345": "nagaraśata ye keci jambudvīpe",
  "S04n495:346": "vanavihareṣu ya tatra devatāśca |",
  "S04n495:347": "sarva nagaradevatāḥ samagrā",
  "S04n495:348": "upagata pūja karonta nāyakasya || 79 ||",
  "S04n495:349": "upagata vanadevatā anantā-",
  "S04n495:350": "stathapi ca sarvi ya śailadevatāśca |",
  "S04n495:351": "tathapi ca nadidevatāḥ samagrā",
  "S04n495:352": "upagata pūja karonta nāyakasya || 80 ||",
  "S04n495:353": "aṭavimaruṣu devatāśatāni",
  "S04n495:354": "giriśikhareṣu ya devatā samagrāḥ |",
  "S04n495:355": "utsa-sara-taḍāgadevatāśca",
  "S04n495:356": "upagata sāgaradevatāśca buddham || 81 ||",
  "S04n495:357": "deva-asura-nāga-yakṣa-saṃghā",
  "S04n495:358": "garuḍa-mahoraga-kinnarāḥ kumbhāṇḍāḥ |",
  "S04n495:359": "tathapi ca bahu pretapūtanāśco",
  "S04n495:360": "puruṣavarasya karonti citrikāram || 82 ||",
  "S04n495:361": "te'pi ca jinavare karitva pūjāṃ",
  "S04n495:362": "nagaravaraṃ praviśanti nāyakasmin |",
  "S04n495:363": "deva asuranāgayakṣarājā |",
  "S04n495:364": "satatamatṛpta bhavanti darśanena || 83 ||",
  "S04n495:365": "yatha purimabhaveṣu lokanāthaḥ",
  "S04n495:366": "purimajineṣu akārṣi pūja śreṣṭhām |",
  "S04n495:367": "puṇyaphalavipāka evarūpo",
  "S04n495:368": "na ca janu tṛptu narendra paśyamānaḥ || 84 ||",
  "S04n495:369": "meru tatha sumeru cakravālā",
  "S04n495:370": "himagiristatha gandhamādanaśca |",
  "S04n495:371": "āvaraṇā na te jinasya bhonti",
  "S04n495:372": "ābha yadā jinu muñci buddhakṣetre || 85 ||",
  "S04n495:373": "ye ca iha samudra buddhakṣetre",
  "S04n495:374": "te'pi mahīya samāstadā bhavanti |",
  "S04n495:375": "sarvamimu samantu buddhakṣetraṃ",
  "S04n495:376": "samu bhavatī kusumehi saṃprakīrṇam || 86 ||",
  "S04n495:377": "raśmi śatasahasra aprameyā",
  "S04n495:378": "avakiri pādatalehi dharmarājā |",
  "S04n495:379": "sarvi niraya śītalā bhavanti",
  "S04n495:380": "dharmaduḥkha upanīta sukhaṃ ca vedayanti || 87 ||",
  "S04n495:381": "dharma daśabala saṃprabhāṣi tatro",
  "S04n495:382": "marumanujāna viśuddha bhoti cakṣuḥ |",
  "S04n495:383": "prāṇi śatasahasra aprameyā",
  "S04n495:384": "niyata bhavanti ca sarvi buddhajñāne || 88 ||",
  "S04n495:385": "bahu imi sugatasya pratihāryā",
  "S04n495:386": "na sukaru vaktu ca kalpakoṭiyebhiḥ |",
  "S04n495:387": "puravara praviśanti nāyakasmin",
  "S04n495:388": "pramudita sarva jagajjinapraveśe || 89 ||",
  "S04n495:389": "imi guṇa sugatasya aprameyā",
  "S04n495:390": "naravṛṣabhasya guṇāgrapāragasya |",
  "S04n495:391": "sarvaguṇaviśeṣapāragasya",
  "S04n495:392": "śirasi namasyatha buddhapuṇyakṣetram || 90 ||",
  "S04n495:393": "iti śrīsamādhirāje purapraveśaparivarto nāma daśamaḥ ||"
}