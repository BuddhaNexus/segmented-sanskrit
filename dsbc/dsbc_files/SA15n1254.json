{
  "SA15n1254:0": " ||7 ||",
  "SA15n1254:1": " ||vyāptinirṇayaḥ ||",
  "SA15n1254:2": "iha dahanādinā dhūmāderarthāntarasya vyāptistadutpattilakṣaṇā |",
  "SA15n1254:3": "sā ca viśiṣṭānvayavyatirekagrahaṇapravaṇaviśiṣṭapratyakṣānupalambhasādhaneti nyāyaḥ |",
  "SA15n1254:4": "atra ca bhaṭṭaprabhṛtayo vipratipadyante |",
  "SA15n1254:5": "tathā hi te'gnimati pradeśe dhūmasya bhūyodarśanaṃ tadviyukte ca tathaivādarśanamityanvayavyatirekitvaṃ kalpayāmbabhūvuḥ |",
  "SA15n1254:6": "nanu bhūyasāpi pravṛtte darśanādarśane ghaṭakulaṭādāvupalabdho vyabhicāra iti cet |",
  "SA15n1254:7": "kimetāvatā tatrāpyanumānamastu,",
  "SA15n1254:8": "tadvadvā dhūmādāvapi bhā bhūt |",
  "SA15n1254:9": "prathamapakṣastāvad vyabhicārādeva nirastaḥ |",
  "SA15n1254:10": "dvitīyo('pi) vyabhicārādeva |",
  "SA15n1254:11": "na hyanyasya vyabhicāre dhūmasya kiñcit |",
  "SA15n1254:12": "tasmādagnidhūmayoravyabhicārasyāsaṃbhave śatamapi tadupapattayaḥ tatprasādhakaviśiṣṭapratyakṣānupalambhā vā nānumānopayoginaḥ |",
  "SA15n1254:13": "saṃbhave vā kiṃ tadutpattyā tadupayoginā viśiṣṭapratyakṣānupalambhena,",
  "SA15n1254:14": "darśanādarśanābhyāmevāvyabhicārasiddheḥ |",
  "SA15n1254:15": "tathā ca kāśikākāraḥ prācīnānekadarśanajanitasaṃskārasahāyenacarameṇa cetasā dhūmasyāgniniyatatvaṃ gṛhyata iti ||",
  "SA15n1254:16": "trilocanastvāha - pratyakṣānupalambhayorviśeṣaviṣayatvāt kathaṃ tābhyāṃ sāmānyayoḥ saṃbandhapratipattiḥ |",
  "SA15n1254:17": "athānagnivyāvṛttenādhūmavyāvṛttasya saṃbandhaḥ pratīyata eveti |",
  "SA15n1254:18": "nanu so'pi kasya pramāṇasya viṣayaḥ |",
  "SA15n1254:19": "na tāvatpratyakṣasya,",
  "SA15n1254:20": "svalakṣaṇaviṣayatvāttasya |",
  "SA15n1254:21": "nāpyanumānasya,",
  "SA15n1254:22": "tasyāpi tatpūrvakatvāt |",
  "SA15n1254:23": "na ca vyāvṛtyoḥ kaścitsaṃbandhaḥ |",
  "SA15n1254:24": "atha pratyakṣapṛṣṭhabhāvī vikalpo dṛṣṭe bhede'bhedamadhyavasyati,",
  "SA15n1254:25": "tadeva sāmānyam |",
  "SA15n1254:26": "evamapi vikalpānāṃ na vastvena viṣayaḥ |",
  "SA15n1254:27": "api tu grāhyākāraḥ |",
  "SA15n1254:28": "sa ca na vastu |",
  "SA15n1254:29": "vastu tu teṣāṃ parokṣameveti,",
  "SA15n1254:30": "kathaṃ tenāpi sambandhagrahaḥ |",
  "SA15n1254:31": "asmākaṃ tu bhūyodarśanasahāyena manasā tajjātīyānāṃ saṃbandho gṛhīto bhavati |",
  "SA15n1254:32": "ato dhūmo nāgniṃ vyabhicarati |",
  "SA15n1254:33": "tadvyabhicāre dhūma upādhirahitaṃ saṃbandhamatikrāmediti hetovipakṣaśaṅkānivartakaṃ pramāṇamupalabdhilakṣaṇaprāptopādhivirahaheturanupalambhākhyaṃ pratyakṣameva |",
  "SA15n1254:34": "tataḥ siddhaḥ svābhāvikaḥ sambandhaḥ ||",
  "SA15n1254:35": "vācaspatestu prapañcaḥ |",
  "SA15n1254:36": "tathā hi dhumādīnāṃ vahnyādibhiḥ svābhāvikaḥ saṃbandhaḥ |",
  "SA15n1254:37": "na tu vahnyādīnāṃ dhūmādibhiḥ |",
  "SA15n1254:38": "te hi vināpi dhūmādibhirupalabhyante |",
  "SA15n1254:39": "vahnyādayastu yadārdrendhanasaṃbandhamanubhavanti tadā dhūmādibhiḥ saṃbadhyante |",
  "SA15n1254:40": "vahnayādīnāṃ tu sphuṭamārdrendhanādyupādhikṛtaḥ saṃbandho na tu svābhāvikaḥ |",
  "SA15n1254:41": "tato'niyataḥ |",
  "SA15n1254:42": "svābhāvikastu dhūmādīnāṃ vahnayādibhiḥ saṃbandhaḥ,",
  "SA15n1254:43": "tadupādheranupalabhyamānatvāt |",
  "SA15n1254:44": "kvacid vyabhicārasyādarśanāt anupalabhyamānasyāpi kalpanānupapatteḥ |",
  "SA15n1254:45": "na cādṛśyamāno'pi darśanānarhatayā sādhakabādhakapramāṇābhāvena sagdihyamāna upādhiḥ saṃbandhasya svābhāvikatvaṃ pratibadhnātīti yuktam |",
  "SA15n1254:46": "avaśyaṃ śaṅkayā bhāvyaṃ niyāmakamapaśyatām",
  "SA15n1254:47": "iti tu dattāvakāśā laukikamaryādātikrameṇa śaṅkāpiśācī labdhaprasarā na kvacinnāstīti nāyaṃ kvacit pravarteta |",
  "SA15n1254:48": "sarvatraiva kasyacidanarthasya kathañcicchaṅkāspadatvāt |",
  "SA15n1254:49": "anarthaśaṅkāyāśca prekṣāvatāṃ nivṛttyaṅgatvāt |",
  "SA15n1254:50": "antataḥ snigdhānnapānopayoge'pi maraṇadarśanāt |",
  "SA15n1254:51": "tasmāt prāmāṇikalokayātrāmanupālayatā yathādarśanamevaśaṅkanīyam |",
  "SA15n1254:52": "na tvadṛṣṭapūrvamapi |",
  "SA15n1254:53": "viśeṣasmṛtyapekṣa eva hi saṃśayo nāsmṛterbhavati |",
  "SA15n1254:54": "na ca smṛtirananubhūtacare bhavitumarhati |",
  "SA15n1254:55": "taduktaṃ mīmāṃsāvārtikakṛtā -",
  "SA15n1254:56": "nāśaṅkā niḥpramāṇikā iti |",
  "SA15n1254:57": "tasmādupādhiṃ prayatnenānviṣyanto'nupalabhamānā nāstītyavagamya svābhāvikatvaṃ saṃbandhasya niścinumaḥ |",
  "SA15n1254:58": "syādetat | anyasyānyena sahākāraṇena cet svābhāvikaḥ saṃbandho bhavet,",
  "SA15n1254:59": "sarvaṃ sarveṇa svabhāvataḥ saṃbadhyeta |",
  "SA15n1254:60": "sarvaṃ sarvasmād gamyeta |",
  "SA15n1254:61": "athānyasya cedanyat kāryaṃ kasmāt sarvaṃ sarvasmānna bhavati,",
  "SA15n1254:62": "anyatvāviśeṣāt |",
  "SA15n1254:63": "tataśca sa evātiprasaṅgaḥ |",
  "SA15n1254:64": "yadyucyeta na bhāvasvabhāvāḥ paryanuyojyāḥ,",
  "SA15n1254:65": "tasmādanyatvāviśeṣe'pi kiñcideva kāraṇaṃ kāryaṃ ca kiñciditi |",
  "SA15n1254:66": "nanveṣa svabhāvānāmanuyogo bhinnānāmakāryakāraṇabhūtānāmapi svabhāvapratibandhe tulya eva |",
  "SA15n1254:67": "tasmād yatkiñcidetadapi |",
  "SA15n1254:68": "kena punaḥ pramāṇenaiṣa svābhāvikaḥ saṃbandho gṛhyate |",
  "SA15n1254:69": "pratyakṣasaṃbandhiṣu pratyakṣeṇa |",
  "SA15n1254:70": "tathā hi abhijāatamaṇibhedatattvavad bhūyodarśanajanitasaṃskārasahāyamindriyameva dhūmādīnāṃ vahnyādibhiḥ svābhāvikāsaṃbandhagrāhīti yuktamutpaśyāmaḥ |",
  "SA15n1254:71": "evaṃ mānāntaraviditasaṃbandheṣu mānāntarāṇyeva yathāsvaṃ bhūyodarśanasahāyāni svābhāvikasaṃbandhagrahaṇe pramāṇānyunnetavyāni |",
  "SA15n1254:72": "svabhāvataśca pratibaddhā hetavaḥ svasādhyena yadi sādhyamantareṇa bhaveyuḥ,",
  "SA15n1254:73": "svabhāvādeva pracyaveranniti tarkasahāyā nirastasādhyavyatirekavṛttisandehā yatra dṛṣṭāstatra svasādhyamupasthāpayantyeveti ||",
  "SA15n1254:74": "atrocyate | iha khalu bhede tadutpattireva vyāptiḥ |",
  "SA15n1254:75": "na cāsāvanyo vā svata evāvinābhāvalakṣaṇaḥ svābhāvikaḥ saṃbandho bhūyodarśanamātrataḥ sidhyati |",
  "SA15n1254:76": "tathā hi, kiṃ yatra bhūyodarśanapravṛttistatra niyatatvavyavasthā,",
  "SA15n1254:77": "yatra vā niyatatvamasti tatraiva bhūyodarśanapravṛttiḥ |",
  "SA15n1254:78": "prathamapakṣe ghaṭādapi kulaṭā,",
  "SA15n1254:79": "pārthivatvādapi lohalekhyatvaṃ sidhyet,",
  "SA15n1254:80": "bhūyodarśanasaṃbhave'pi niyatatvasaṃbhavāt |",
  "SA15n1254:81": "vyabhicāradarśanānnaivamiti cet |",
  "SA15n1254:82": "kasya punarvyabhicāradarśanam yasya kasyacit śāstrakārasya,",
  "SA15n1254:83": "pratipatturvā |",
  "SA15n1254:84": "prathamapakṣe pratipattuḥ kimāyātaṃ yato nānumānamayaṃ kuryāt |",
  "SA15n1254:85": "anyathānyasya tadviṣayapratyakṣīkāreṇaiva so'pi kṛtārtha iti kimavaśyamanumānamanveṣate |",
  "SA15n1254:86": "na cāptavacanādavyabhicāradarśanādanumānam |",
  "SA15n1254:87": "āptasya niścetumaśakyatvādityanyatra prasādhanāt |",
  "SA15n1254:88": "śāstrakāraṃ ca pṛṣṭvā dṛṣṭasaṃbandho'pi dhṛmādagnimanumāsyata ityalaukikam |",
  "SA15n1254:89": "pratipattustu nāvaśyaṃ sannapi vyabhicāro gocarībhavati |",
  "SA15n1254:90": "na hi yatra vyabhicārastatraiva tāvati kāle deśe vāvaśyaṃ pratītimavatarati |",
  "SA15n1254:91": "apratīyamānaśca nāstyeveti na niyamaḥ |",
  "SA15n1254:92": "satyapi vyabhicāre darśanasāmagrayabhāvāt tasmādarśanāt |",
  "SA15n1254:93": "aticirakālavyavadhāne'pi darśanāt brāhmaṇyādivyabhicāravat ||",
  "SA15n1254:94": "ghaṭapārthivādau pratipattaiva pravṛttaḥ |",
  "SA15n1254:95": "tadaiva krameṇa vā vyabhicāraṃ paśyediti cet |",
  "SA15n1254:96": "yadi tāvadasau kathañcit pravartate,",
  "SA15n1254:97": "pravṛtto'pi vā sāmagryabhāvāvyabhicāraṃ na paśyet |",
  "SA15n1254:98": "vajraṃ vā lohena vyāpārayet |",
  "SA15n1254:99": "vyaktaṃ tasya tāvat tadapyamānamāpannamiti mahat pāṇḍityam |",
  "SA15n1254:100": "tasmād yadi vyabhicārādarśanādanumānaṃ tadādṛṣṭavyabhicārasya pratipatturghaṭapārthivatvādapyasti |",
  "SA15n1254:101": "tathā adarśanamātreṇa vyabhicārābhāvo na sidhyati,",
  "SA15n1254:102": "yogyānupalabdhereva sarvatrābhāvasādhane'dhikārāt |",
  "SA15n1254:103": "tato bahulaṃ sahacāramātreṇa na vyabhicārī na vāvyabhicārī niścita iti śaṅkāvakāśaḥ ||",
  "SA15n1254:104": "yadyevamadṛṣṭavyabhicārādapi dhūmādanumānaṃ mā bhūt |",
  "SA15n1254:105": "na |",
  "SA15n1254:106": "īdṛśasya śaṅkāvakāśasya sarvatra tadutpattirahite saṃbhavāditi |",
  "SA15n1254:107": "atha kadācit pratipattā pravṛtto vyabhicāraṃ paśyati |",
  "SA15n1254:108": "na tarhi yatra bhūyodarśanam,",
  "SA15n1254:109": "tatra niyatatvasthitiḥ |",
  "SA15n1254:110": "tatra kuto dhūme pratibandhasiddhiḥ |",
  "SA15n1254:111": "bhūyodarśanasyānyatra niyatatvopasthāpakatvakṣatau malinapauruṣatvena sarvatrānāśvāsāt ||",
  "SA15n1254:112": "yadyevaṃ dvicandrādau cakṣurādipratyakṣaṃ malinapauruṣamupalabdhamiti ghaṭādikamapi nopasthāpayediti cet |",
  "SA15n1254:113": "na |",
  "SA15n1254:114": "indriyaviṣayakāryaṃ hi pratyakṣam |",
  "SA15n1254:115": "na dvicandrādijñānamīdṛśamarthakāryatvābhāvāt |",
  "SA15n1254:116": "tato bhinnalakṣaṇasya pratyakṣābhāsattve'pi ghaṭajñānaṃ pratyakṣameva |",
  "SA15n1254:117": "na caivaṃ dhūmādau pārthivatvādau ca vyāptigrāhakasya bhūyodarśanasya lakṣaṇabhedo yenaikatrāśvāsaḥ syāt ||",
  "SA15n1254:118": "ete evārthakāryatvākāryatve lakṣaṇabheda iti cet |",
  "SA15n1254:119": "na |",
  "SA15n1254:120": "ghaṭādijñānasya hyarthakāryatvavivāde pramāṇāntarato'rthakriyālābhato vā niścayaḥ ,",
  "SA15n1254:121": "na pratijñāmātreṇa |",
  "SA15n1254:122": "na cātra dhūmasyāgnisahacāraḥ sadātano'yamatha suhṛddvayasyeva sātyayo gṛhīta iti saṃśaye sadātanasahacāraprasādhakapramāṇāntarasaṅgatirasti,",
  "SA15n1254:123": "tatkāryaṃ vā kiñcidupalabhyate |",
  "SA15n1254:124": "tarhi bādhyamānatvābādhyamānatvalakṣaṇo lakṣaṇabhedo bhaviṣyatītyapi na vaktavyam,",
  "SA15n1254:125": "avyabhicāragrāhakasya bhūyodarśanasya bādhitatvāsiddheḥ |",
  "SA15n1254:126": "abādhamātraṃ hi prasajyapratiṣedho'pramāṇam |",
  "SA15n1254:127": "pramāṇāntarasaṅgatirarthakriyālābho vā paryudāsaścāsiddha iti na tāvat prathamaḥ pakṣaḥ |",
  "SA15n1254:128": "nāpi dvitīyaḥ |",
  "SA15n1254:129": "niyatatvābhāve'pi pārthivatvādau bhūyodarśanasaṃbhavāditi na bhūyodarśanagamyā vyāptiḥ ||",
  "SA15n1254:130": "trilocanacodye'pi brūmaḥ |",
  "SA15n1254:131": "yadi pratyakṣaṃ svalakṣaṇaviṣayamityayogavyavacchedenocyate tadā siddhasādhanam |",
  "SA15n1254:132": "anyayogavyavacchedastvasiddhaḥ,",
  "SA15n1254:133": "pratyakṣānumānādisarvajñānānāṃ grāhyāvaseyabhedena viṣayadvaividhyānatikramāt |",
  "SA15n1254:134": "yadvi yatra jñāne pratibhāsate tad grāhyam |",
  "SA15n1254:135": "yatra tu tat pravartate tadadhyavaseyat |",
  "SA15n1254:136": "tatra pratyakṣasya svalakṣaṇaṃ grāhyam |",
  "SA15n1254:137": "adhyavaseyaṃ tu sāmānyam,",
  "SA15n1254:138": "atadrūpaparāvṛttasvalakṣaṇamātrātmakam |",
  "SA15n1254:139": "anumānasya tu viparyayaḥ |",
  "SA15n1254:140": "tataśca sāṃvyavahārikapramāṇāpekṣayā rūparasagandhasparśasamudāyātmakasya ghaṭasya rūpabhedamātragrahaṇe'pi pratyakṣataḥ samudāyasiddhivyavasthā |",
  "SA15n1254:141": "tathaikasyātadrūpaparāvṛttasya grahaṇe'pi sādhyasādhanasāmānyayoratadrūpaparāvṛttavastumātrātmanorayogavyavacchedena viṣayabhūtayorvyāptigraho yukta eva |",
  "SA15n1254:142": "ata eva vikalpānāmavastveva viṣayaḥ,",
  "SA15n1254:143": "vastu tu teṣāṃ parokṣamevetyapi durjñānam,",
  "SA15n1254:144": "sarvavikalpānāmadhyavaseyāpekṣayā vastuviṣayatvāt |",
  "SA15n1254:145": "śāstre'pi tathaiva pratipādanāt |",
  "SA15n1254:146": "na ca manasā tajjātīyānāṃ vyāptigrahaḥ śakyaḥ,",
  "SA15n1254:147": "manaso bahirasvātantryāt |",
  "SA15n1254:148": "anyathā andhabadhirādyabhāvaprasaṅgāt |",
  "SA15n1254:149": "na ca vahnivyabhicāre dhūma upādhirahitaṃ āṃbandhamatikrāmediti vaktumucitam,",
  "SA15n1254:150": "svakapolakalpitasvābhāvikasaṃbandhasya yācitakamaṇḍanatvāditi ||",
  "SA15n1254:151": "yadapi vācaspatijalpitam,",
  "SA15n1254:152": "yo yatropādhinā niyatastatra tasya svābhāvikaḥ saṃbandhaḥ |",
  "SA15n1254:153": "yathā dahane dhūmasya |",
  "SA15n1254:154": "tadupādherdṛśyasyānupalabhyamānatvāt kvacid vyabhicārasyādarśanādityatredaṃ vicāryate |",
  "SA15n1254:155": "yasyādarśanataḥ svābhāvikaḥ saṃbandho vyavasthāpanīyaḥ,",
  "SA15n1254:156": "sa khalu dhūmasvarūpādarthāntaramupādhirvaktavyo yathā dahanādindhanam |",
  "SA15n1254:157": "arthāntaraṃ ca kiñcid dṛśyamadṛśyaṃ ca kiñcit,",
  "SA15n1254:158": "na tu sarvameva dṛśyatāniyatam |",
  "SA15n1254:159": "tataśca dhūmasyāpi hutāśane syādupādhiḥ,",
  "SA15n1254:160": "na copalabhyate ityupādhimātrānupalabdhiranaikāntikī |",
  "SA15n1254:161": "tatkathamadarśanamātrānnāstyevopādhiḥ,",
  "SA15n1254:162": "yataḥ svābhāvikasaṃbandhasiddhiḥsyāt |",
  "SA15n1254:163": "dṛśyopādhyabhāvasādhane tu siddhasādhanam |",
  "SA15n1254:164": "paramadṛśyopādhiśaṅkāsaṃbhave svābhāvikatvapratirodhastadavastha eva |",
  "SA15n1254:165": "kvacid vyabhicārādarśanādityasaṃbaddhameva,",
  "SA15n1254:166": "upādhivat vyabhicārasyāpyadarśanamātrādabhāvāsiddheḥ |",
  "SA15n1254:167": "vyabhicārasya sarvadeśakālayoḥ saṃbhave'pi dṛśyatve'pi sarvadā sarvatra sarveṇa sāmagryabhāvādapi niścetumaśakyatvāt |",
  "SA15n1254:168": "brāhmaṇyādivyabhicāravadevāhatyādarśane'pi deśakālāntare taddarśanasya niṣeddhumaśakyatvāt |",
  "SA15n1254:169": "nanu yadi dhūmasyāpekṣaṇīyamarthāntaramupādhiḥ syāt kathaṃ dhūma ityeva pāvakasattāniyama iti cet |",
  "SA15n1254:170": "nanvidameva cintyate kiṃ dhūme satyavaśyamagniḥ saṃbhavīna veti |",
  "SA15n1254:171": "kadācidarthāntaramupādhimapekṣya dhūmo'pi syānnāgniriti kimatra niṣṭabdhaṃ kāraṇam |",
  "SA15n1254:172": "tasmāt pāvakaparādhīnodayo dhūmaḥ pariniṣṭhitaḥ kathaṃ tadabhāve bhāvaṃ svīkuryādityeva sādhu |",
  "SA15n1254:173": "atha vyaktau jātau vā vahnivyabhicāro na dṛṣṭaḥ,",
  "SA15n1254:174": "kathaṃ tatra śaṅkayata iti cet |",
  "SA15n1254:175": "tat kiṃ sthāṇuvyaktau jātau vā puruṣatvaṃ dṛṣṭaṃ yena sthāṇau śaṅkayate |",
  "SA15n1254:176": "anyatrordhvatāliṅgite dṛṣṭamiti cet |",
  "SA15n1254:177": "ihāpyanyatra bhūyaḥ sahacāriṇi pārthivatvādau dṛṣṭa eva vyabhicāraḥ |",
  "SA15n1254:178": "yatraiva tu yat saṃśayyate tatraiva tasya darśanamapekṣyata ityalaukikam |",
  "SA15n1254:179": "yadi dhūmavyaktau vyabhicāro dṛṣṭastadā dhūmasāmānyaṃ vyāptau bahirbhūtameva,",
  "SA15n1254:180": "kathaṃ saṃśayaḥ |",
  "SA15n1254:181": "atha jātau dṛṣṭastadāpi vyabhicāraniścaya eva,",
  "SA15n1254:182": "kathaṃ saṃśayaḥ |",
  "SA15n1254:183": "ato dhūmajātāvadṛśyamāno'pi vyabhicāra upādhirvā darśanāyogyatayā niṣeddhumaśakya iti saṃśayo durvāraprasaraḥ |",
  "SA15n1254:184": "sa cedānīmupādhervyabhicārasya vā saṃśayaḥ svābhāvikatvasaṃśayasvabhāvaḥ svābhāvikatvaniścayaṃ tāvadavaśyaṃ pratibadhnāti |",
  "SA15n1254:185": "tasmāt svābhāvikatvaniścayapratibandha evārthataḥ,",
  "SA15n1254:186": "niścayamantareṇa gamakasya svayamakiñcitkaratvāt |",
  "SA15n1254:187": "tadevamupādhyanupalabdhirvyabhicārasyānupalabdhirvā'naikāntikī na tayorabhāvaṃ sādhayati,",
  "SA15n1254:188": "yataḥ saṃbandhasya svābhāvikatvasiddhiḥ syāt |",
  "SA15n1254:189": "asiddhā ceyamupādhyanupalabdhiḥ |",
  "SA15n1254:190": "yathā dahano nendhanena vinā dhūmena saṃbadhyate tathā dhūmo'pi na tena vināgninā saṃbadhyata iti samānamupādhitvamindhanasyobhayatra |",
  "SA15n1254:191": "atha siddhasyāgnerindhanasāhityena dhūmalābha ityupādhivyavasthā,",
  "SA15n1254:192": "asiddhasya tu dhūmasya tannimittātmalābhatayāvyabhicārāt svābhāvikaḥ saṃbandha iti vyavasthā pyata iti cet |",
  "SA15n1254:193": "evamapi saiva tadutpattirāyātā |",
  "SA15n1254:194": "saiva svābhāvikaḥ saṃbandhaḥ |",
  "SA15n1254:195": "na punaḥ pratijñāsiddhaḥ sahacāramātrātmakaḥ |",
  "SA15n1254:196": "kiṃ ca svābhāvikatvādavyabhicāraḥ sarvatra,",
  "SA15n1254:197": "sarvatrāvyabhicārācca svābhāvikatvamitītaretarāśrayatvamanivāryam |",
  "SA15n1254:198": "yasya tu sakṛttadutpattipratītireva sarvatrāvyabhicārapratītistasya nāyaṃ prasaṅgaḥ |",
  "SA15n1254:199": "yadyevaṃ mamāpi bhūyodarśanādavyabhicārasiddhiriti cet |",
  "SA15n1254:200": "na |",
  "SA15n1254:201": "bhūya ityapariniṣṭhitavārasaṃkhyatvāt kiyatā darśanena lakṣaṇānusārī nirvṛtimāsādayet |",
  "SA15n1254:202": "asmākaṃ tu pratyakṣānupalabdhau parigaṇitasaṃkhyāveva | yadāhuḥ",
  "SA15n1254:203": "prāgadṛṣṭau kramāt paśyan vetti hetuphalasthitim |",
  "SA15n1254:204": "dṛṣṭau vā kramaśo'paśyannanyathā tvanavasthi(ti) riti ||",
  "SA15n1254:205": "yattvanupalabhyamānasyāpi kalpanānupapatteriti vilapitam,",
  "SA15n1254:206": "tadvālasyāpyasāmpratam |",
  "SA15n1254:207": "anupalabhyamāne'rthe ca kalpanāvakāśāt |",
  "SA15n1254:208": "na hi dṛśyamāno ghaṭaḥ kalpita ucyate |",
  "SA15n1254:209": "na ca sandihyamāna upādhiḥ saṃbandhasya svābhāvikatvaṃ pratibadhnātīti yuktam,",
  "SA15n1254:210": "sādhakabādhakābhāva eva saṃśayasya nyāyaprāptatvāt |",
  "SA15n1254:211": "ata eva na sarvatra śaṅkāpiśācāvakāśaḥ |",
  "SA15n1254:212": "tatkathaṃ nāyaṃ pravartetaṃ |",
  "SA15n1254:213": "pramāṇaviṣaye'pi śaṅkā kartuṃ śakyata iti cet |",
  "SA15n1254:214": "na |",
  "SA15n1254:215": "svīkṛtapramāṇasya hi niścayaphalatvāt pramāṇasyāvipratipannapramāṇaviṣaye niścayasvīkāranāntarīyaka eva tatsvīkāraḥ |",
  "SA15n1254:216": "na ca śaṅketyeva na pravṛttiḥ,",
  "SA15n1254:217": "arthasaṃśayenāpi pravṛtteranivāryatvāt snigdhānnapānopayogavat |",
  "SA15n1254:218": "tadupayoge kadācinmaraṇadarśane'pi koṭiśo jīvitadarśanāt |",
  "SA15n1254:219": "na ca prāmāṇikalolayātrākṣatiḥ,",
  "SA15n1254:220": "prāmāṇikaireva pramāṇābhāve saṃśayasya vihitatvāt |",
  "SA15n1254:221": "yathādarśanamāśaṅkanīyamityādyapi siddhasādhanam,",
  "SA15n1254:222": "anyatra dṛṣṭasyaivopādhervyabhicārasya vā śaṅkitatvāt |",
  "SA15n1254:223": "kiṃ ca bādhakādarśane'pi sādhakabhāvādapi śaṅkā syādeva |",
  "SA15n1254:224": "yadapi syādetaditi valgitaṃ tadapi niḥsāram |",
  "SA15n1254:225": "pramāṇasiddhe hi rūpe svābhāvāvalambanam |",
  "SA15n1254:226": "natu svabhāvāvalambanenaiva vastusvarūpavyavasthā |",
  "SA15n1254:227": "tadyadi niyataviṣayānvayavyatirekagrāhakapratyakṣānupalambhapramāṇasiddhe hetuphalabhāve svabhāvavādastat kimāyātaṃ svābhāvikasaṃbandhe |",
  "SA15n1254:228": "yatra tadutpattisāmagrīṃ hṛdayena dūrīkṛtyānyataḥ sahacaritadvayād viśeṣaṃṇa pratītau pratyupāya eva devīyān |",
  "SA15n1254:229": "tatsāmagryapekṣaṇe ca tadutpattireva sā |",
  "SA15n1254:230": "kimāhopuruṣikayā nāmāntarakaraṇena |",
  "SA15n1254:231": "kena punaḥ pramāṇena eṣa svābhāvikaḥ saṃbandho gṛhyata ityādistadgrahaṇaprakāraḥ pūrvameva nirākṛtaḥ |",
  "SA15n1254:232": "tathā svābhāvikatvāsiddhau svabhāvataśca pratibaddhā hetava ityādyupasaṃhāropi manorājyamātram |",
  "SA15n1254:233": "tasmādarthāntare gamye kāryahetustadbhāvasiddhiśca pratyakṣānupalambhāditi sthitam |",
  "SA15n1254:234": "tadevaṃ svābhāvikavādena hṛdayānulepanamaśucineva parihāryaṃ dūrata iti |",
  "SA15n1254:235": " || vyāptinirṇayaḥ samāpto ratnakīrtipādānām ||"
}