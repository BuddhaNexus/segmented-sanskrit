{
  "SA14n1185:0": "ekakṣaṇābhisambodhādhikāraḥ saptamaḥ",
  "SA14n1185:1": "vibhāvitānupūrvābhisamayasya svabhyastīkaraṇāya teṣāmeva kṣaṇenaikenādhigama ityekakṣaṇābhisambodhaḥ |",
  "SA14n1185:2": "so'pi lakṣaṇena caturvidha iti |",
  "SA14n1185:3": "1- avipākalakṣaṇaḥ",
  "SA14n1185:4": "avipākānāsravasarvadharmaikakṣaṇalakṣaṇena prathama ekakṣaṇābhisambodhaḥ | ityāha-",
  "SA14n1185:5": "anāsravāṇāṃ sarveṣāmekaikenāpi saṃgrahāt |",
  "SA14n1185:6": "ekakṣaṇāvabodho'yaṃ jñeyo dānādinā muneḥ ||1 ||",
  "SA14n1185:7": "dharmadhātusvabhāvarūpe-",
  "SA14n1185:8": "eko bhāvaḥ sarvabhāvasvabhāvaḥ sarve bhāvā ekabhāvasvabhāvāḥ |",
  "SA14n1185:9": "eko bhāvastattvato yena dṛṣṭaḥ sarve bhāvāstattvatastena dṛṣṭāḥ ||",
  "SA14n1185:10": "itinyāyānna kevalaṃ bahubhirekasya saṃgrahaḥ,",
  "SA14n1185:11": "api tvekakṣaṇadānādijñānena ālambyamānena apagatapratiniyatavastugrahaṇaviparyayarūpeṇa dānādyaśītyanuvyañjanalakṣaṇānāṃ dharmāṇāṃ saṃgraheṇa muneḥ bodhisattvasyāvabodho hi ekakṣaṇābhisambodha iti jñātavyaḥ |",
  "SA14n1185:12": "kimevaṃ punarekānāsravajñānālambane sarvānāsravasaṃgraha iti cet ?",
  "SA14n1185:13": "laukikadṛṣṭāntenāha-",
  "SA14n1185:14": "araghaṭṭaṃ yathaikāpi padikā puruṣeritā |",
  "SA14n1185:15": "sakṛtsarvaṃ calayati jñānamekakṣaṇe tathā ||2 ||",
  "SA14n1185:16": "iti | yathaikāpi padikā puruṣeritā sakṛdekavāraṃ sarvamaraghaṭṭaṃ sacchilpipūrvaparikarmasāmarthyāt calayati tathā pūrvapraṇidhānāvedhadharmadhātusāmarthyād ekasminneva kṣaṇe ekamanāsravamālambyamānaṃ sarvaṃ sajātīyamabhimukhīkārayatīti |",
  "SA14n1185:17": "2- vipākalakṣaṇaḥ",
  "SA14n1185:18": "evaṃ prathamaṃ nirdiśya vipākadharmatāvasthānāsravasarvadharmaikakṣaṇalakṣaṇo bhavatyekakṣaṇābhisambodho dvitīyaḥ | ityāha-",
  "SA14n1185:19": "vipākadharmatāvasthā sarvaśuklamayī yadā |",
  "SA14n1185:20": "prajñāpāramitā jātā jñānamekakṣaṇe tadā ||3 ||",
  "SA14n1185:21": "yadā bodhisattvasya pratipakṣabhāvanayā sarvavipakṣāpagamanena sakalavyavadānapakṣavipākadharmatāvasthā sarvakalaṅkāpagamena śaradindujyotsnāvat śuklasvabhāvā jātā tadā ekasminnevakṣaṇe vipākāvasthāprāptānām anāsravadharmāṇāṃ bodhāt jñānaṃ prajñāpāramitā ekakṣaṇābhisambodha iti |",
  "SA14n1185:22": "3-alakṣaṇalakṣaṇaḥ",
  "SA14n1185:23": "dvitīyamevaṃ nirdiśya alakṣaṇasarvadharmaikakṣaṇalakṣaṇaḥ ekakṣaṇābhisambodhastṛtīyaḥ | ityāha-",
  "SA14n1185:24": "svapnopameṣu dharmeṣu sthitvā dānādicaryayā |",
  "SA14n1185:25": "alakṣaṇatvaṃ dharmāṇāṃ kṣaṇenaikena vindati ||4 ||",
  "SA14n1185:26": "pūrvaṃ svapnopamasarvadharmābhyāsena sambhāradvayamanubhūya adhigamāvasthāyāṃ svapnasvabhāveṣu sarvadharmeṣu upādānaskandhādiṣu sthitvā dānādiṣaṭpāramitāpratipattyā dānādirūpanirūpaṇākāreṇa alakṣaṇāḥ sarvadharmā iti saṃkleśavyavadānarūpāṇāṃ dharmāṇām ekenaiva kṣaṇenālakṣaṇatvaṃ jānātītyevamekakṣaṇābhisambodhaḥ |",
  "SA14n1185:27": "4-advayalakṣaṇaḥ",
  "SA14n1185:28": "tṛtīyamevaṃ nirdiśya advayalakṣaṇasarvadharmaikakṣaṇalakṣaṇaḥ ekakṣaṇābhisambodhaścaturthaḥ | ityāha-",
  "SA14n1185:29": "svapnaṃ taddarśinañcaiva dvayayogena nekṣate |",
  "SA14n1185:30": "dharmāṇāmadvayaṃ tattvaṃ kṣaṇenaikena paśyati ||5 ||",
  "SA14n1185:31": "nirantaradīrghakāladvayapratibhāsaprahāṇābhyāsasātmībhāvād unmūlitadvayapratibhāsavāsano yadā bodhisattvo grāhyagrāhakayogena svapnaṃ grāhyaṃ svapnadaśiṃnaṃ grāhakaṃ nekṣate,",
  "SA14n1185:32": "tadā sarve'pvevaṃdharmāṇo dharmā iti dharmāṇāmadvayaṃ tattvam ekenaiva kṣaṇenādhigacchatītyekakṣaṇābhisambodha iti |",
  "SA14n1185:33": "iti abhisamayālaṅkāre nāma prajñāpāramitopadeśaśāstre saptamādhikāravṛttiḥ |"
}