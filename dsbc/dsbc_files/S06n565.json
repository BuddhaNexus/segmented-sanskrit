{
  "S06n565:0": "9 stutiparivarto navamaḥ |",
  "S06n565:1": "atha khalvāyuṣmān subhūtirbhagavantametadavocat-prajñāpāramiteti bhagavan nāmadheyamātrametat |",
  "S06n565:2": "tacca nāma idamiti nopalabhyate |",
  "S06n565:3": "vāgvastveva nāmetyucyate |",
  "S06n565:4": "sāpi prajñāpāramitā na vidyate nopalabhyate |",
  "S06n565:5": "yathaiva nāma,",
  "S06n565:6": "tathaiva prajñāpāramitā |",
  "S06n565:7": "yathā prajñāpāramitā tathā nāma |",
  "S06n565:8": "dharmadvayametanna vidyate nopalabhyate |",
  "S06n565:9": "kiṃ kāraṇaṃ bhagavan maitreyo bodhisattvo mahāsattvo'nuttarāṃ samyaksaṃbodhimabhisaṃbudhya ebhireva nāmabhiḥ ebhireva padaiḥ ebhirevākṣaraiḥ asminneva pṛthivīpradeśe prajñāpāramitāṃ bhāṣiṣyate?",
  "S06n565:10": "evamukte bhagavānāyuṣmantaṃ subhūtimetadavocat-tathā hi subhūte maitreyo bodhisattvo mahāsattvo na rūpaṃ nityaṃ nānityaṃ na rūpaṃ baddhaṃ na muktam,",
  "S06n565:11": "atyantaviśuddhamityabhisaṃbhotsyate |",
  "S06n565:12": "evaṃ nā vedanāṃ na saṃjñāṃ na saṃskārān |",
  "S06n565:13": "na vijñānaṃ nityaṃ nānityam,",
  "S06n565:14": "na vijñānaṃ baddhaṃ na muktam,",
  "S06n565:15": "atyantaviśuddhamityabhisaṃbhotsyate |",
  "S06n565:16": "anena subhūte kāraṇena maitreyo bodhisattvo mahāsattvaḥ anuttarāṃ samyaksaṃbodhimabhisaṃbudhya ebhireva nāmabhirebhireva padavyañjanairasminneva pṛthivīpradeśe imāmeva prajñāpāramitāṃ bhāṣiṣyate ||",
  "S06n565:17": "evamukte āyuṣmān subhūtirbhagavantametadavocat-pariśuddhā bateyaṃ bhagavan prajñāpāramitā?",
  "S06n565:18": "bhagavānāha-rūpaviśuddhitaḥ subhūte pariśuddhā prajñāpāramitā |",
  "S06n565:19": "evaṃ vedanāsaṃjñāsaṃskārāḥ |",
  "S06n565:20": "vijñānaviśuddhitaḥ subhūte pariśuddhā prajñāpāramitā |",
  "S06n565:21": "rūpānutpādānirodhāsaṃkleśāvyavadānaviśuddhitaḥ subhūte pariśuddhā prajñāpāramitā |",
  "S06n565:22": "evaṃ vedanāsaṃjñāsaṃskārāḥ |",
  "S06n565:23": "vijñānānutpādānirodhāsaṃkleśāvyavadānaviśuddhitaḥ subhūte pariśuddhā prajñāpāramitā |",
  "S06n565:24": "ākāśaviśuddhitaḥ subhūte pariśuddhā prajñāpāramitā |",
  "S06n565:25": "rūpanirupalepāparigrahatayā subhūte pariśuddhā prajñāpāramitā |",
  "S06n565:26": "evaṃ vedanāsaṃjñāsaṃskārāḥ |",
  "S06n565:27": "vijñānanirupalepāparigrahatayā subhūte pariśuddhā prajñāpāramitā |",
  "S06n565:28": "ākāśapratiśrutkāvacanīyapravyāhāranirupalepatayā subhūte pariśuddhā prajñāpāramitā |",
  "S06n565:29": "sarvopalepānulepadharmānupalepatayā subhūte pariśuddhā prajñāpāramitā ||",
  "S06n565:30": "evamukte āyuṣmān subhūtirbhagavantametadavocat-sulabdhā bata lābhāsteṣāṃ bhagavan kulaputrāṇāṃ kuladuhitṝṇāṃ ca,",
  "S06n565:31": "yeṣāmiyaṃ prajñāpāramitā śrotrāvabhāsamapyāgamiṣyati,",
  "S06n565:32": "prāgeva ya udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti |",
  "S06n565:33": "na teṣāṃ cakṣūrogo bhaviṣyati,",
  "S06n565:34": "na śrotrarogo na ghrāṇarogo na jihvārogo na kāyarogo bhaviṣyati |",
  "S06n565:35": "na dhandhāyitatā bhaviṣyati,",
  "S06n565:36": "na te viṣamāparihāreṇa kālaṃ kariṣyanti |",
  "S06n565:37": "bahūni caiṣāṃ devatāsahasrāṇi pṛṣṭhataḥ pṛṣṭhato'nubaddhāni bhaviṣyanti |",
  "S06n565:38": "aṣṭamīṃ caturdaśīṃ pañcadaśīṃ ca sa dharmabhāṇakaḥ kulaputro vā kuladuhitā vā yatra yatra prajñāpāramitāṃ bhāṣiṣyate,",
  "S06n565:39": "tatra tatra bahutaraṃ puṇyaṃ prasaviṣyati |",
  "S06n565:40": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n565:41": "bahūni subhūte tasya kulaputrasya vā kuladuhiturvā devatāsahasrāṇi pṛṣṭhataḥ pṛṣṭhato'nubaddhāni bhaviṣyanti |",
  "S06n565:42": "bahūni ca devatāsahasrāṇi tatrāgamiṣyanti sarvāṇi dharmaśravaṇārthikāni |",
  "S06n565:43": "tāni ca rakṣāvaraṇaguptiṃ saṃvidhāsyanti tasya dharmabhāṇakasya imāṃ prajñāpāramitāṃ bhāṣamāṇasya |",
  "S06n565:44": "tatkasya hetoḥ?",
  "S06n565:45": "sadevamānuṣāsurasya hi subhūte lokasya prajñāpāramitā anuttaraṃ ratnam |",
  "S06n565:46": "ato'pi subhūte kulaputro vā kuladuhitā vā tatonidānaṃ bahutaraṃ puṇyaṃ prasaviṣyati |",
  "S06n565:47": "api tu khalu punaḥ subhūte bahavo'ntarāyā bhaviṣyanti asyā gambhīrāyāḥ prajñāpāramitāyā likhyamānāyā udgṛhyamāṇāyā dhāryamāṇāyā vācyamānāyāḥ paryavāpyamānāyāḥ pravartyamānāyā upadiśyamānāyā uddiśyamānāyāḥ svādhyāyyamānāyāḥ |",
  "S06n565:48": "tatkasya hetoḥ?",
  "S06n565:49": "tathā hi subhūte bahupratyarthikāni mahāratnāni bhavanti |",
  "S06n565:50": "yathāsāraṃ ca gurutarapratyarthikāni bhavanti |",
  "S06n565:51": "anuttaraṃ cedaṃ subhūte mahāratnaṃ lokasya yaduta prajñāpāramitā |",
  "S06n565:52": "hitāya sukhāya pratipannā lokasya |",
  "S06n565:53": "sarvadharmāṇāmanutpādāyānirodhāyāsaṃkleśāyāvināśayogena pratyupasthitā |",
  "S06n565:54": "na ca subhūte prajñāpāramitā kaṃciddharmamālīyate,",
  "S06n565:55": "na kaṃciddharmaṃ saṃkliśyate,",
  "S06n565:56": "na kaṃciddharmaṃ parigṛhṇāti |",
  "S06n565:57": "tatkasya hetoḥ?",
  "S06n565:58": "tathā hi subhūte sarve te dharmā na saṃvidyante nopalabhyante |",
  "S06n565:59": "anupalabdhitaḥ subhūte anupaliptā prajñāpāramitā |",
  "S06n565:60": "anupalipteti subhūte iyaṃ prajñāpāramitā |",
  "S06n565:61": "tathā hi subhūte rūpanirupalepatayā anupalipteyaṃ prajñāpāramitā |",
  "S06n565:62": "evaṃ vedanāsaṃjñāsaṃskārāḥ |",
  "S06n565:63": "vijñānanirupalepatayā subhūte anupalipteyaṃ prajñāpāramitā |",
  "S06n565:64": "sacedevamapi subhūte bodhisattvo mahāsattvo na saṃjānīte,",
  "S06n565:65": "carati prajñāpāramitāyām |",
  "S06n565:66": "sā khalu punariyaṃ subhūte prajñāpāramitā na kasyaciddharmasyāveśikā vā niveśikā vā saṃdarśikā vā nidarśikā vā āvāhikā vā nirvāhikā vā ||",
  "S06n565:67": "atha khalu saṃbahulāni devaputrasahasrāṇi antarīkṣe kilakilāprakṣveḍitena cailavikṣepānakārṣuḥ,",
  "S06n565:68": "dvitīyaṃ batedaṃ dharmacakrapravartanaṃ jambūdvīpe paśyāma iti cāvocan |",
  "S06n565:69": "atha khalu bhagavānāyuṣmantaṃ subhūtiṃ sthavirametadavocat-nedaṃ subhūte dvitīyaṃ dharmacakrapravartanaṃ nāpi kasyaciddharmasya pravartanaṃ vā nivartanaṃ vā |",
  "S06n565:70": "evamiyaṃ subhūte bodhisattvasya mahāsattvasya prajñāpāramitā ||",
  "S06n565:71": "evamukte āyuṣmān subhūtirbhagavantametadavocat-mahāpāramiteyaṃ bhagavaṃstasya bodhisattvasya mahāsattvasya,",
  "S06n565:72": "yasyāsaṅgatā sarvadharmeṣu,",
  "S06n565:73": "yo'sāvanuttarāṃ samyaksaṃbodhimabhisaṃboddhukāmo na ca kaṃciddharmamabhisaṃbudhyate,",
  "S06n565:74": "dharmacakraṃ ca pravartayiṣyati,",
  "S06n565:75": "na ca kaṃciddharmaṃ saṃdarśayiṣyati |",
  "S06n565:76": "tatkasya hetoḥ?",
  "S06n565:77": "na hi kaściddharmo ya upalabhyate,",
  "S06n565:78": "yo vā dharmaḥ sūcyate |",
  "S06n565:79": "nāpi kaściddharmaṃ pravartayiṣyati |",
  "S06n565:80": "tatkasya hetoḥ?",
  "S06n565:81": "atyantānabhinirvṛttā hi bhagavan sarvadharmāḥ |",
  "S06n565:82": "nāpi kaṃciddharmaṃ nivartayiṣyati |",
  "S06n565:83": "tatkasya hetoḥ?",
  "S06n565:84": "ādyanabhinirvṛttā hi bhagavan sarvadharmāḥ,",
  "S06n565:85": "prakṛtiviviktatvātsarvadharmāṇām ||",
  "S06n565:86": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n565:87": "na hi subhūte śūnyatā pravartate vā nivartate vā |",
  "S06n565:88": "nāpi subhūte ānimittaṃ pravartate vā nivartate vā |",
  "S06n565:89": "nāpi subhūte apraṇihitaṃ pravartate vā nivartate vā |",
  "S06n565:90": "yā subhūte evaṃ deśanā,",
  "S06n565:91": "iyaṃ sā sarvadharmāṇāṃ deśanā |",
  "S06n565:92": "naiva ca kenaciddeśitā,",
  "S06n565:93": "nāpi kenacicchrutā,",
  "S06n565:94": "nāpi kenacitpratīcchitā,",
  "S06n565:95": "nāpi kenacitsākṣātkṛtā,",
  "S06n565:96": "nāpi kenacitsākṣātkriyate,",
  "S06n565:97": "nāpi kenacitsākṣātkariṣyate |",
  "S06n565:98": "nāpyanayā dharmadeśanayā kaścitparinirvṛto nāpi parinirvāsyati nāpi parinirvāti |",
  "S06n565:99": "nāpyanayā dharmadeśanayā kaściddakṣiṇīyaḥ kṛtaḥ ||",
  "S06n565:100": "evamukte āyuṣmān subhūtirbhagavantametadavocat-asatpāramiteyaṃ bhagavan ākāśasattāmupādāya |",
  "S06n565:101": "asamasamatāpāramiteyaṃ bhagavan sarvadharmānupalabdhitāmupādāya |",
  "S06n565:102": "viviktapāramiteyaṃ bhagavan atyantaśūnyatāmupādāya |",
  "S06n565:103": "anavamṛdyapāramiteyaṃ bhagavan sarvadharmānupalabdhitāmupādāya |",
  "S06n565:104": "apadapāramiteyaṃ bhagavan anāmāśarīratāmupādāya |",
  "S06n565:105": "asvabhāvapāramiteyaṃ bhagavan anāgatimagatimupādāya |",
  "S06n565:106": "avacanapāramiteyaṃ bhagavan sarvadharmāvikalpatāmupādāya |",
  "S06n565:107": "anāmapāramiteyaṃ bhagavan skandhānupalabdhitāmupādāya |",
  "S06n565:108": "agamanapāramiteyaṃ bhagavan sarvadharmāgamanatāmupādāya |",
  "S06n565:109": "asaṃhāryapāramiteyaṃ bhagavan sarvadharmāgrāhyatāmupādāya |",
  "S06n565:110": "akṣayapāramiteyaṃ bhagavan akṣayadharmayogatāmupādāya |",
  "S06n565:111": "anutpattipāramiteyaṃ bhagavan sarvadharmānabhinirvṛttitāmupādāya |",
  "S06n565:112": "akārakapāramiteyaṃ bhagavan kārakānupalabdhitāmupādāya |",
  "S06n565:113": "ajānakapāramiteyaṃ bhagavan sarvadharmāṇāmanātmatāmupādāya |",
  "S06n565:114": "asaṃkrāntipāramiteyaṃ bhagavan cyutyupapattyanupattitāmupādāya |",
  "S06n565:115": "avinayapāramiteyaṃ bhagavan pūrvāntāparāntapratyutpannārthānupalabdhitāmupādāya |",
  "S06n565:116": "svapnapratiśrutkāpratibhāsamarīcimāyāpāramiteyaṃ bhagavan anutpādavijñāpanatāmupādāya |",
  "S06n565:117": "asaṃkleśapāramiteyaṃ bhagavan rāgadveṣamohāsvabhāvatāmupādāya |",
  "S06n565:118": "avyavadānapāramiteyaṃ bhagavan āśrayānupalabdhitāmupādāya |",
  "S06n565:119": "anupalepapāramiteyaṃ bhagavan ākāśānupalepatāmupādāya |",
  "S06n565:120": "aprapañcapāramiteyaṃ bhagavan sarvadharmamananasamatikramatāmupādāya |",
  "S06n565:121": "amananapāramiteyaṃ bhagavan aniñjanatāmupādāya |",
  "S06n565:122": "acalitapāramiteyaṃ bhagavan dharmadhātusthititāmupādāya |",
  "S06n565:123": "virāgapāramiteyaṃ bhagavan sarvadharmāvitathatāmupādāya |",
  "S06n565:124": "asamutthānapāramiteyaṃ bhagavan sarvadharmanirvikalpatāmupādāya |",
  "S06n565:125": "śāntapāramiteyaṃ bhagavan sarvadharmanimittānupalabdhitāmupādāya |",
  "S06n565:126": "nirdoṣapāramiteyaṃ bhagavan guṇapāramitāmupādāya |",
  "S06n565:127": "niḥkleśapāramiteyaṃ bhagavan parikalpāsattāmupādāya |",
  "S06n565:128": "niḥsattvapāramiteyaṃ bhagavan bhūtakoṭitāmupādāya |",
  "S06n565:129": "apramāṇapāramiteyaṃ bhagavan sarvadharmasamutthānāsamutthānatāmupādāya |",
  "S06n565:130": "antadvayānanugamapāramiteyaṃ bhagavan sarvadharmānabhiniveśanatāmupādāya |",
  "S06n565:131": "asaṃbhinnapāramiteyaṃ bhagavan sarvadharmāsaṃbhedanatāmupādāya |",
  "S06n565:132": "aparāmṛṣṭapāramiteyaṃ bhagavan sarvaśrāvakapratyekabuddhabhūmyaspṛhaṇatāmupādāya |",
  "S06n565:133": "avikalpapāramiteyaṃ bhagavan vikalpasamatāmupādāya |",
  "S06n565:134": "aprameyapāramiteyaṃ bhagavan apramāṇadharmatāmupādāya |",
  "S06n565:135": "asaṅgapāramiteyaṃ bhagavan sarvadharmāsaṅgatāmupādāya |",
  "S06n565:136": "anityapāramiteyaṃ bhagavan sarvadharmāsaṃskṛtatāmupādāya |",
  "S06n565:137": "duḥkhapāramiteyaṃ bhagavan ākāśasamadharmatāmupādāya |",
  "S06n565:138": "śūnyapāramiteyaṃ bhagavan sarvadharmānupalabdhitāmupādāya |",
  "S06n565:139": "anātmapāramiteyaṃ bhagavan sarvadharmānabhiniveśanatāmupādāya |",
  "S06n565:140": "alakṣaṇapāramiteyaṃ bhagavan sarvadharmānabhinirvṛttitāmupādāya |",
  "S06n565:141": "sarvaśūnyatāpāramiteyaṃ bhagavan anantāparyantatāmupādāya |",
  "S06n565:142": "smṛtyupasthānādibodhipakṣadharmapāramiteyaṃ bhagavaṃsteṣāmanupalabdhitāmupādāya |",
  "S06n565:143": "śūnyatānimittāpraṇihitapāramiteyaṃ bhagavan trivimokṣamukhānupalabdhitāmupādāya |",
  "S06n565:144": "aṣṭavimokṣapāramiteyaṃ bhagavaṃsteṣāmanupalabdhitāmupādāya |",
  "S06n565:145": "navānupūrvavihārapāramiteyaṃ bhagavan prathamadhyānādīnāmanupalabdhitāmupādāya |",
  "S06n565:146": "catuḥsatyapāramiteyaṃ bhagavan duḥkhādīnāmanupalabdhitāmupādāya |",
  "S06n565:147": "daśapāramiteyaṃ bhagavan dānādīnāmanupalabdhitāmupādāya |",
  "S06n565:148": "balapāramiteyaṃ bhagavan anavamṛdyatāmupādāya |",
  "S06n565:149": "vaiśāradyapāramiteyaṃ bhagavan atyantānavalīnatāmupādāya |",
  "S06n565:150": "pratisaṃvitpāramiteyaṃ bhagavan sarvajñatāsaṅgāpratighātitāmupādāya |",
  "S06n565:151": "sarvabuddhadharmāveṇikapāramiteyaṃ bhagavan gaṇanāsamatikramatāmupādāya |",
  "S06n565:152": "tathāgatatathatāpāramiteyaṃ bhagavan sarvadharmāvitathatāmupādāya |",
  "S06n565:153": "svayaṃbhūpāramiteyaṃ bhagavan sarvadharmāsvabhāvatāmupādāya |",
  "S06n565:154": "sarvajñajñānapāramiteyaṃ bhagavan yaduta prajñāpāramitā sarvadharmasvabhāvasarvākāraparijñānatāmupādāyeti ||",
  "S06n565:155": "āryāṣṭasāhasrikāyāṃ prajñāpāramitāyāṃ stutiparivarto nāma navamaḥ ||"
}