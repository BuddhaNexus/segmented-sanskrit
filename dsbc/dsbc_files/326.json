{
    "326:0": "19 samantanetraḥ|",
    "326:1": "atha khalu sudhanaḥ śreṣṭhidārako'nantabuddhadarśanāvatīrṇo'nantabodhisattvasamavadhānaprāpto'nantabodhisattvamārganayāvabhāsito'nanta-bodhisattvadharmanayābhiṣyanditaniścitacitto'nantabodhisattvādhimuktipathaviśuddhiranantabodhisattvendriyāva-bhāsapratilabdho'nantabodhisattvāśayabalapratiṣṭhito'nantabodhisattvacaryānugatacetāḥ anantabodhisattvapraṇidhānabalasaṃjāto'nantabodhisattvāparājitadhvajo'nantabodhisattvajñānālokaparivartī anantabodhisattvādharmāvabhāsapratilabdhaḥ anupūrveṇa yena vetramūlako nāma janapadastenopasaṃkramya samantamukhaṃ nagaraṃ parimārgan samantadigvidikṣu deśapradeśopacāreṣu nimnonnatasamaviṣameṣu aparikhinnāśayo'viśraman samānacitto'vivartyavīryo'paryādattacetano'vismṛtakalyāṇamitrānuśāsanaḥsadākalyāṇamitrasamudācārahṛdayavāsanaḥ samantamukhavijñaptīndriyaḥ sarvapramādavigato visphāritakarṇacakṣuḥ sarvataḥ parigaveṣamāṇo'drākṣītsamantamukhaṃ nagaram,",
    "326:2": "madhye vetramūlasya janapadasya daśānāṃ paṭṭanasahasrāṇāṃ nigamaṃ supariniṣṭhitaṃ dṛḍhaprākāramudviddhamaṣṭacatvaropaśobhitam|",
    "326:3": "tasya madhye samantanetraṃ gāndhikamadrākṣīt gāndhikavīthyāmupaviṣṭam|",
    "326:4": "dṛṣṭvā ca yena samantanetro gāndhikastenopasaṃkramya samantanetrasya gāndhikasya pādau śirasābhivandya purataḥ prāñjaliḥ sthitvā evamāha-mayā ārya,",
    "326:5": "anuttarāyāṃ samyaksaṃbodhau cittamutpāditam|",
    "326:6": "na ca jānāmi kathaṃ bodhisattvena bodhisattvacaryāyāṃ śikṣitavyam,",
    "326:7": "kathaṃ pratipattavyam|",
    "326:8": "āha-sādhu sādhu kulaputra,",
    "326:9": "yena te anuttarāyāṃ samyaksaṃbodhau cittamutpāditam|",
    "326:10": "ahaṃ kulaputra sarvasattvānāṃ vyādhīn prajānāmi vātasamutthānapi,",
    "326:11": "pittasamutthānapi,",
    "326:12": "śleṣmasamutthānapi,",
    "326:13": "sabhāgakṣubhitānapi,",
    "326:14": "paropakramitānapi,",
    "326:15": "amanuṣyavaikārikānapi,",
    "326:16": "viṣamaparopakramikānapi,",
    "326:17": "vividhamantraśastravetālaprayogāgnisamutthānapi,",
    "326:18": "udakasaṃkṣobhasamutthānapi,",
    "326:19": "vividhabhayaṃsaṃtrāsasaṃbhavānapi|",
    "326:20": "teṣāṃ ca sarvavyādhīnāṃ praśamaṃ prajānāmiyaduta snehanaṃ prajānāmi,",
    "326:21": "vamanaṃ virecanamāsthāpanaṃ raktāvasecanaṃ nāsākarma karṣupariṇāhaṃ pariṣvedanamanulepanaṃ viṣapratighātaṃ bhūtagrahapratiṣedhaṃ bṛṃhaṇaṃ snapanaṃ saṃvāsanaṃ saṃvardhanaṃ varṇapariśodhanaṃ balasaṃjananaṃ prajānāmi|",
    "326:22": "ye kulaputra sattvā mamāntikamupasaṃkrāmanti daśabhyo digbhyaḥ,",
    "326:23": "teṣāmahaṃ sarveṣāṃ vyādhīn praśamayāmi|",
    "326:24": "vyādhipraśāntāṃśca susnātānuliptagātrān kṛtvā yathārhābharaṇavibhūṣitāṅgān yathārhavastrasaṃchāditaśarīrān vividhabhojanarasāgraiḥ saṃtarpya aparimitadhanasamṛddhān karomi|",
    "326:25": "uttare caiṣāṃ rāgaprahāṇāya dharmaṃ deśayāmi aśubhopasaṃhāreṇa|",
    "326:26": "doṣaprahāṇāya dharmaṃ deśayāmi mahāmaitrīsaṃvarṇanatayā|",
    "326:27": "mohaprahāṇāya dharmaṃ deśayāmi dharmapravicayaprabhedapradarśanatayā|",
    "326:28": "samabhāgacaryākleśaprahāṇāya dharmaṃ deśayāmi|",
    "326:29": "viśeṣaparijñānayamukhasaṃprakāśanatayā bodhicittasaṃbhavahetuṃ paridīpayāmi|",
    "326:30": "sarvabuddhaguṇadharmasaṃprayuktakathāsaṃprakāśanatayā mahākaruṇāsaṃbhavahetuṃ paridīpayāmi|",
    "326:31": "aparimāṇasaṃsāraduḥkhasaṃprakāśanatayā aparimitaguṇapratilābhasaṃbhavahetuṃ paridīpayāmi|",
    "326:32": "vipulapuṇyajñānasaṃbhāropacayasaṃvarṇanatayā mahāyānapraṇidhānasaṃbhavahetuṃ paridīpayāmi|",
    "326:33": "sarvasattvaparipākavinayasaṃdarśanatayā samantabhadrabodhisattvacaryāpratilābhasaṃbhavahetuṃ paridīpayāmi|",
    "326:34": "sarvakṣetra sarvakalpasaṃvāsacaryājālapravistaraṇatayā lakṣaṇānuvyañjanopacitabuddhaśarīrapratilābhasaṃbhavahetuṃ paridīpayāmi|",
    "326:35": "dānapāramitāsaṃvarṇanatayā sarvatragāminītathāgatapariśuddhipratilābhasaṃbhavahetuṃ paridīpayāmi|",
    "326:36": "śīlapāramitāsaṃprakāśanatayā acintyatathāgatarūpavarṇaviśuddhisaṃbhavahetuṃ paridīpayāmi|",
    "326:37": "kṣāntipāramitāsaṃprakāśanatayā duryodhanatathāgataśarīrasaṃbhavahetuṃ paridīpayāmi|",
    "326:38": "vīryapāramitāsaṃprakāśanatayā abhibhūtānabhibhūtatathāgatātmabhāvaviśuddhiṃ paridīpayāmi|",
    "326:39": "dhyānapāramitāsaṃprakāśanatayā dharmaśarīraviśuddhiṃ paridīpayāmi|",
    "326:40": "prajñāpāramitāsaṃprakāśanatayā sarvajagadabhimukhabuddhātmabhāvaviśuddhiṃ paridīpayāmi|",
    "326:41": "upāyakauśalyapāramitāsaṃprakāśanatayā sarvakalpakālajagaccittasaṃveśanaśarīraviśuddhiṃ paridīpayāmi|",
    "326:42": "praṇidhānapāramitāsaṃprakāśanatayā sarvabuddhakṣetrābhyudgatātmabhāvaviśuddhiṃ paridīpayāmi|",
    "326:43": "balapāramitāsaṃprakāśanatayā sarvajagadyathāśayasaṃtoṣaṇakāyapariśuddhiṃ paridīpayāmi|",
    "326:44": "jñānapāramitāsaṃprakāśanatayā paramaśubhadarśanakāyapariśuddhiṃ paridīpayāmi,",
    "326:45": "yaduta sarvākuśaladharmavinivartanasaṃprakāśanatayā|",
    "326:46": "evaṃ caitān dharmadānena saṃgṛhya anantadhanaratnopacayopastabdhān kṛtvā visarjayāmi|",
    "326:47": "api tu khalu punarahaṃ kulaputra sarvagandhadhūpavāsanānulepanayuktīḥ prajānāmi yaduta atulagandharājapramukhāḥ|",
    "326:48": "sindhuvāritagandharājapramukhā ajitāvatigandharājapramukhā vibodhanagandharājapramukhā aruṇavatigandharājapramukhāḥ kālānusārigandharājapramukhā uragasāracandanagandharājapramukhā meghāgarugandharājapramukhā akṣobhyendriyagandharājapramukhāḥ sarvagandhayuktīḥ prajānāmi|",
    "326:49": "api tu khalu punarahaṃ kulaputra sarvasattvasaṃtoṣaṇasamantamukhabuddhadarśanapūjopasthānagandhabimbaṃ prajānāmi||",
    "326:50": "itaśca me kulaputra,",
    "326:51": "sarvasattvasaṃtoṣaṇātsamantamukhabuddhadarśanapūjopasthānagandhabimbātsarvābhiprāyāḥ paripūryante,",
    "326:52": "yena sarvasattvaparitrāṇālaṃkārameghānadhitiṣṭhāmi|",
    "326:53": "yaduta gandhavimānālaṃ kārameghān yāvatsarvākāratathāgatapūjopasthānālaṃkārameghānadhitiṣṭhāmi|",
    "326:54": "yadāhaṃ kulaputra tathāgatān pūjayitukāmo bhavāmi,",
    "326:55": "tadāhamitaḥ sarvasattvasaṃtoṣaṇāt samantamukhabuddhadarśanapūjopasthānagandhabimbādaparimāṇān gandhakośakūṭāgārameghānniścārya daśadiksarvadharmadhātugateṣu sarvatathāgataparṣanmaṇḍaleṣu sarvagandhakośakūṭāgārameghālaṃkāraṃ sarvadharmadhātumadhitiṣṭhāmi|",
    "326:56": "sarvabuddhakṣetrapariśodhanameghālaṃkāraṃ gandhabhavanameghālaṃkāraṃ gandhaprākārameghālaṃkāraṃ gandhaniryūhavyūhameghālaṃkāraṃ gandhatoraṇameghālaṃkāraṃ gandhagavākṣameghālaṃkāraṃ gandhaharmikameghālaṃkāraṃ gandhārdhacandrameghālaṃkāraṃ gandhacchatrameghālaṃkāraṃ samucchritagandhadhvajameghālaṃkāraṃ gandhapatākāmeghālaṃkāraṃ gandhavitānameghālaṃkāraṃ gandhavigrahajālameghālaṃkāraṃ gandhaprabhāmeghālaṃkāraṃ gandhāvabhāsavimalavyūhameghālaṃkāraṃ sarvagandhameghapravarṣaṇālaṃkāraṃ sarvadharmadhātumadhitiṣṭhāmi|",
    "326:57": "etamahaṃ kulaputra sarvasattvasaṃtoṣaṇaṃ samantamukhabuddhadarśanapūjopasthānagandhabimbaṃ dharmamukhaṃ jānāmi|",
    "326:58": "kiṃ mayā śakyaṃ bhaiṣajyarājakalpānāṃ bodhisattvānāmamoghadarśanānāmamoghaśravaṇānāmamoghasaṃvāsānāmamoghānusmṛtīnāmamoghā-nuvratānāmamoghanuvratānāmamoghanāmadheyagrahaṇānāṃ caryāṃ jñātuṃ guṇān vā vaktum,",
    "326:59": "yeṣāṃ sahadarśanena ca sarvasattvānāṃ sarvakleśāḥ praśamanti,",
    "326:60": "yeṣāṃ sahadarśanena sattvā vinivartante sarvāpāyagatibhyaḥ,",
    "326:61": "yeṣāṃ sahadarśanena sattvā avakāśaṃ labhante buddhadharmeṣu,",
    "326:62": "yeṣāṃ sahadarśanena sattvānāmupaśamanti sarvaduḥkhaskandhāḥ,",
    "326:63": "yeṣāṃ sahadarśanena sattvā vigatabhayā bhavanti sarvasaṃsāragatibhyaḥ,",
    "326:64": "yeṣāṃ sahadarśanena sattvā abhayaprāptā bhavanti sarvajñatādigupanayatayā,",
    "326:65": "yeṣāṃ sahadarśanena sattvā na pratipatanti jarāmaraṇaśvabhraprapāteṣu,",
    "326:66": "yeṣāṃ sahadarśanena sattvā nirvṛtisukhaṃ pratilabhante dharmadhātusamatāsthānena||",
    "326:67": "gaccha kulaputra,",
    "326:68": "idamihaiva dakṣiṇāpathe tāladhvajaṃ nāma nagaram|",
    "326:69": "tatra analo nāma rājā prativasati|",
    "326:70": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
    "326:71": "kathaṃ pratipattavyam||",
    "326:72": "atha khalu sudhanaḥ śreṣṭhidārakaḥ samantanetrasya gāndhikaśreṣṭhinaḥ pādau śirasābhivandya samantanetraṃ gāndhikaṃ śreṣṭhinamanekaśatasahasrakṛtvaḥ pradakṣiṇīkṛtya punaḥ punaravalokya samantanetrasya gāndhikaśreṣṭhino'ntikāt prakrāntaḥ||17||"
}