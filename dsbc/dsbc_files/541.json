{
    "541:0": "|| devendrasamayarājaśāstraparivartaḥ ||",
    "541:1": "namastasya bhagavato ratnakusumaguṇasāgaravaiḍūryakanakagirisuvarṇakāñcanaprabhāsaśriyastathāgatasyārhataḥ samyaksaṃbuddhasya |",
    "541:2": "namasyasyānekaguṇakoṭīniyutaśatasahasrasamalaṃkṛtaśarīrasya śākyamunestathāgatasya yasyeyaṃ dharmolkā jvalati |",
    "541:3": "namastasyā aparimitapuṇyadhānyamāṅgalyasampannāyāḥ śriyo mahādevyāḥ |",
    "541:4": "namastasyā aparimitaguṇaprajñāsamuditāyāḥ sarasvatyā devyāḥ ||",
    "541:5": "tena khalu punaḥ kālena tena samayena rājā baladaketuḥ putrasya ruciraketoracirābhiṣiktasya ca rājyapratiṣṭhitasyaitadavocat |",
    "541:6": "asti putra devendrasamayaṃ nāma rājaśāstram |",
    "541:7": "yanmayā pūrvamacirābhiṣiktena ca rājyapratiṣṭhitena pitū rājño balendraketoḥ sakāśādudgṛhītam |",
    "541:8": "tena mayā devendrasamayena rājaśāstreṇa viṃśativarṣasahasrāṇi rājatvaṃ kāritaṃ babhūva |",
    "541:9": "nābhijānāmyahamantaśa ekacittakṣaṇapramāṇamātreṇāpi kasyacidadharmasthitapūrvam |",
    "541:10": "katamattatra devendrasamayaṃ nāma rājaśāstram ||",
    "541:11": "atha khalu kuladevate rājā baladaketustena kālena tena samayena putrasya rājño ruciraketorimābhirgāthābhirdevendrasamayaṃ nāma rājaśāstraṃ vistareṇa saṃprakāśayati sma ||",
    "541:12": "rājaśāstraṃ pravakṣyāmi sarvasattvahitaṃ karam |",
    "541:13": "sarvasaṃśayacchettāraṃ sarvaduṣkṛtanāśanam || 1 ||",
    "541:14": "hṛṣṭacittā bhavitveha sarve nṛpatayaḥ pṛthak |",
    "541:15": "sarvadevendrasamayaṃ śṛṇudhvaṃ prāñjalikṛtāḥ || 2 ||",
    "541:16": "vajraprākāragirīndre'smindevendrāṇāṃ samāgamaiṃ |",
    "541:17": "utthitairlokapālebhirbrahmendraḥ paripṛcchitaḥ || 3 ||",
    "541:18": "tvaṃ naḥ suragururbrahmā devatānāṃ tvamīśvaraḥ |",
    "541:19": "chettā tvaṃ saṃśayānāṃ ca cchindayāsmākaṃ saṃśayam || 4 ||",
    "541:20": "kathaṃ manuṣyasaṃbhūto rājā devaḥ sa procyate |",
    "541:21": "yadiha mānuṣe loke jāyate ca bhavannṛpaḥ || 5 ||",
    "541:22": "kathaṃ devamanuṣyeṣu rājatvaṃ ca kariṣyate |",
    "541:23": "evaṃ hi lokapālibhirbrahmemdraḥ paripṛcchataḥ || 6 ||",
    "541:24": "sarvā suragururbrahmā lokapālānihābravīt |",
    "541:25": "yadiha lokapālebhiretarhi mama pṛcchitaḥ |",
    "541:26": "sarvasattvahitārthāya vakṣye'haṃ śāstramuttamam || 7 ||",
    "541:27": "nārāṇāṃ saṃbhavaṃ vakṣye yuktvāhaṃ manujālaye |",
    "541:28": "hetunā yena rājāno bhavanti viṣayeṣu ca || 8 ||",
    "541:29": "devendrāṇāmadhiṣṭhāne mātuḥ kukṣau pravekṣyati |",
    "541:30": "pūrvamadhiṣṭhito devaiḥ paścād garbhe prapadyate || 9 ||",
    "541:31": "kiṃ cāpi mānuṣe loke jāyate śrīyate nṛpaḥ |",
    "541:32": "api vai devasaṃbhūto devaputraḥ sa ucyate || 10 ||",
    "541:33": "trāyastriṃśairdevarājendrairbhāgo datto nṛpasya hi |",
    "541:34": "putrastvaṃ saha devānāṃ nirmito manujeśvaraḥ || 11 ||",
    "541:35": "adharmaśamanārthāya duṣkṛtānāṃ nivārakaḥ |",
    "541:36": "sukṛtau sthāpayetsattvānpreṣaṇārthaṃ surālaye || 12 ||",
    "541:37": "manuṣyo vātha devo vā gandharvo vā narādhipaḥ |",
    "541:38": "rākṣaso vātha caṇḍālo duṣkṛtānāṃ nivārakaḥ || 13 ||",
    "541:39": "mātā pitā vā nṛpatiḥ sukṛtau karmakāriṇām |",
    "541:40": "vipākaphaladarśī tvaṃ devarājairadhiṣṭhitaḥ || 14 ||",
    "541:41": "sukṛtaduṣkṛtānāṃ ca karmaṇāṃ dṛṣṭadhārmikaḥ |",
    "541:42": "vipākaphaladarśī tvaṃ devarājairadhiṣṭhitaṃ || 15 ||",
    "541:43": "yadā hyupekṣate rājā duṣkṛtaṃ viṣaye sthitam |",
    "541:44": "nānārūpaṃ na kurvīta daṇḍaṃ pāpajanasya ca |",
    "541:45": "duṣkṛtānāmupekṣāyāmadharmo vardhate bhṛśam || 16 ||",
    "541:46": "śāṭhyāni kalahāścaiva bhūyo rāṣṭre bhavanti ca |",
    "541:47": "prakupyanti ca devendrāstrāyatriṃśadbhavaneṣu ca || 17 ||",
    "541:48": "yadā hyupekṣate rājā duṣkṛtaṃ viṣaye sthiram |",
    "541:49": "hanyate viṣayo ghoraiḥ śaṭhyairapi sudāruṇaiḥ || 18 ||",
    "541:50": "vinaśyati ca tadrāṣṭraṃ paracakrasya cākrame |",
    "541:51": "bhogāni ca balānyeva dhanaṃ yasyāsti saṃcitam || 19 ||",
    "541:52": "vividhāni ca śāṭhyāni haranti ca parasparam |",
    "541:53": "yena kāryeṇa rājatvaṃ naitatkāryaṃ kariṣyati |",
    "541:54": "vilopayati svaṃ rāṣṭraṃ gajendra iva padminīm || 20 ||",
    "541:55": "viṣamā vāyavo vānti viṣamā jalavṛṣṭayaḥ |",
    "541:56": "viṣamā grahanakṣatrāścandrasūryau tathaiva ca || 21 ||",
    "541:57": "sasyaṃ puṣpaṃ phalaṃ bījaṃ va samyakparipacyate |",
    "541:58": "durbhikṣaṃ bhavate tatra yatra rājā hyupekṣakaḥ |",
    "541:59": "anāttamānaso devā bhavanti bhavaneṣu ca || 22 ||",
    "541:60": "yadā hyupekṣate rājā duṣkṛtaṃ vicaretparam |",
    "541:61": "te sarve devarājāśca vakṣyanti ca parasparam || 23 ||",
    "541:62": "adhārmiko hyayaṃ rājā hyadharmapakṣamāśritaḥ |",
    "541:63": "na cireṇa hyayaṃ rājā devatāṃ kopayiṣyati || 24 ||",
    "541:64": "devatānāṃ parikopādviṣayo'sya vinakṣyati |",
    "541:65": "śasrāṇi ca adharmaśca viṣaye'tra bhaviṣyanti || 25 ||",
    "541:66": "śāṭhyānāṃ kalahānāṃ ca rogāṇāṃ ca samudbhavaḥ |",
    "541:67": "prakupyati ca devendra upekṣyanti ca devatāḥ || 26 ||",
    "541:68": "pralupyate ca yadrāṣṭraṃ sa nṛpaḥ śokamṛcchati |",
    "541:69": "iṣṭaviyogaṃ prāpnoti bhrātrā vātha sutena vā || 27 ||",
    "541:70": "priyabhāryāviyogo vā prāpyate duhitātha vā |",
    "541:71": "ulkāpātā bhaviṣyanti pratisūryāstathaiva ca || 28 ||",
    "541:72": "paracakrabhayaṃ vāpi durbhikṣaṃ vardhati bhṛśam |",
    "541:73": "priyāmātyaśca mriyate'priyastu garjate vacaḥ || 29 ||",
    "541:74": "sutābhīṣṭaṃ priyāśvāsaṃ bālābhāryāvirodhinaḥ |",
    "541:75": "parasparaṃ hariṣyanti kulabhogaṃ dhanāni ca || 30 ||",
    "541:76": "deśe deśe haniṣyanti śastreṇa ca parasparam |",
    "541:77": "vivādāḥ kalahāḥ śāṭhyā bhavanti viṣayeṣu ca || 31 ||",
    "541:78": "grahaḥ praviśate rāṣṭre vyādhirbhavati dāruṇaḥ |",
    "541:79": "adhārmikā bhaviṣyanti dikṣaṇīyāstadantaram || 32 ||",
    "541:80": "amātyāḥ pariṣadyāśca bhavantyasyāpyadhārmikāḥ |",
    "541:81": "adhārmikajane pūjā bhaviṣyanti tadantaram || 33 ||",
    "541:82": "dhārmikānāṃ ca sattvānāṃ nigraho bhavati dhruvam |",
    "541:83": "adhārmikajane mānaṃ dhārmikānāṃ ca nigraham |",
    "541:84": "trayastatra prakupyante nakṣatrajalavāyavaḥ || 34 ||",
    "541:85": "trayo bhāvā vinaśyanti adhārmikajano grahe |",
    "541:86": "saddharmarasanojaśca sattvojaḥ pṛthivīrasaḥ || 35 ||",
    "541:87": "asatyajanasaṃmānaṃ satyajanavimānatā |",
    "541:88": "trayastatra bhaviṣyanti durbhikṣamatha nirbharam |",
    "541:89": "phalasasyarasaujaśca na bhavati tadantare || 36 ||",
    "541:90": "glānena bahulāḥ sattvā bhavanti viṣayeṣu ca |",
    "541:91": "madhurāṇi mahānti ca phalāni viṣaye'pi hi |",
    "541:92": "parītā ca bhaviṣyanti tiktaḥ kaṭuka eva ca || 37 ||",
    "541:93": "pūrvā ramyāṇi bhāvāni krīḍāhāsyaratīni ca |",
    "541:94": "sabhā ramyā bhaviṣyanti āyāsaśatavyākulāḥ || 38 ||",
    "541:95": "dhānyānāṃ ca phalānāṃ ca snigghabhāvo rasaḥ kṣayet |",
    "541:96": "na tathā prīṇayiṣyanti śarīrendriyadhātavaḥ || 39 ||",
    "541:97": "durvarṇāḥ sattvā bhaviṣyanti svalpasthāmāḥ sudurbalāḥ |",
    "541:98": "bahu ca bhojanaṃ bhuktvā tṛptiṃ nāsādayanti te || 40 ||",
    "541:99": "balaṃ ca sthāma vīryaṃ ca na labhanti tadantare |",
    "541:100": "hīnavīryāṇi sattvāni bhavanti viṣayeṣu ca || 41 ||",
    "541:101": "sattvā bhaviṣyanti rogārtā nānāvyādhiprapīḍitāḥ |",
    "541:102": "grahā bhaviṣyanti nakṣatrā nānārākṣasasaṃbhavāḥ || 42 ||",
    "541:103": "adhārmiko bhavedrājā adharmapakṣasaṃsthitaḥ |",
    "541:104": "traidhātuke viruddho'sti sarvatrailokyamaṇḍalam |",
    "541:105": "aneke īdṛśā doṣā bhavanti viṣayeṣu ca || 43 ||",
    "541:106": "yadā pakṣasthito rājā duṣkṛtaṃ samupekṣate |",
    "541:107": "yena kāryeṇa rājā vai devendrebhiradhiṣṭhitaḥ |",
    "541:108": "na tatkaroti rājatvaṃ duṣkṛtaṃ samupekṣataḥ || 44 ||",
    "541:109": "sukṛtenopapadyante sarvadevasurālaye |",
    "541:110": "duṣkṛtena ca gacchanti pretatiryagnarakeṣu ca |",
    "541:111": "trāyastriṃśaddevasthāne pratāpayanti duṣkṛtāt || 45 ||",
    "541:112": "yadā hyupakṣate rājā duṣkṛtaṃ viṣaye sthitam |",
    "541:113": "pitṝṇāṃ devarājānāṃ bhavena sāparādhikaḥ |",
    "541:114": "na tadbhavati putratvaṃ na rajatvaṃ kṛtaṃ bhavet || 46 ||",
    "541:115": "yadāpi naśyate kāryaṃ śāṭhyairapi sudāruṇaiḥ |",
    "541:116": "tasmādadhiṣṭhito rājā devendrarmanujālaye || 47 ||",
    "541:117": "duṣkṛtānāṃ śamanārthāya sukṛtānāṃ pravartakaḥ |",
    "541:118": "dṛṣṭadhārmikaḥ sattvānāṃ vipākajanako nṛpaḥ || 48 ||",
    "541:119": "sukṛtaduṣkṛtānāṃ ca karmaṇāṃ yaḥ pṛthagvidhaḥ |",
    "541:120": "vipākaphaladarśārthaṃ karttā rājā hi procyate |",
    "541:121": "adhiṣṭhito devagaṇairdevendrairanumoditaḥ || 49 ||",
    "541:122": "ātmano'rthaṃ parārthāya dharmārthaṃ viṣayasya ca |",
    "541:123": "damanārthāya rāṣṭreṣu śaṭhapāpajanasya ca || 50 ||",
    "541:124": "tyajecca jīvitaṃ rājyaṃ dharmārthaṃ viṣayasya ca |",
    "541:125": "mā cādharmamapṛcchitvā jānantaṃ samupekṣata || 51 ||",
    "541:126": "na cānyastādṛśo nāśo viṣaye'smin sudāruṇaḥ |",
    "541:127": "yadā śāṭhyasamutpannaḥ śāṭhyakāntāranigrahaḥ || 52 ||",
    "541:128": "bhūyo bhavanti śāṭhyāni viṣaye'smin sudāruṇā |",
    "541:129": "vilupyate ca tadrāṣṭraṃ gajairiva mahāsaraḥ || 53 ||",
    "541:130": "prakupyanti ca devendrā vilumpate surālayam |",
    "541:131": "viṣamāḥ sarvabhāvāśca bhavanti viṣayasya hi || 54 ||",
    "541:132": "tasmāddoṣānurūpaṃ syāddamanaṃ pāpakāriṇām |",
    "541:133": "dharmeṇa pālayedrāṣṭaṃ mā cādharmaṃ samācaret || 55 ||",
    "541:134": "jīvitaṃ ca parityajya mā pāpe patito bhavet |",
    "541:135": "bandhujane parajane sarvarāṣṭrajaneṣu ca |",
    "541:136": "ekāpekṣo bhavedrājā mā pakṣe patito bhavet || 56 ||",
    "541:137": "trailokyamāpūrayate yaśasā dhārmiko nṛpaḥ |",
    "541:138": "harṣayiṣyanti devendrāstrāyastriṃśadbhaveṣu ca || 57 ||",
    "541:139": "jambūdvīpe tathāsmākaṃ putro dharmātmako nṛpaḥ |",
    "541:140": "dharmeṇa śāsyate rāṣṭraṃ sukṛte sthāpyate janam || 58 ||",
    "541:141": "sukṛtena ca rājā taṃ iha preṣayate janam |",
    "541:142": "devairdevasutaiḥ pūrṇaṃ karoti ca surālayam || 59 ||",
    "541:143": "dharmeṇa śāsyate rāṣṭraṃ rājā naḥ supraharṣitāḥ |",
    "541:144": "prasannā bhonti devendrā rakṣante tānnarādhipān || 60 ||",
    "541:145": "samyagvahanti nakṣatrā candrasūryau tathaiva ca |",
    "541:146": "kālena vāyavo vānti kāle caivaṃ pravarṣati || 61||",
    "541:147": "subhikṣaṃ kurvate rāṣṭre tathā devasurālaye |",
    "541:148": "amarāmaraputreṇa pūrṇaṃ bhoti surālayam || 62 ||",
    "541:149": "tasmāttyajyennarapatiḥ priyaṃ jīvitamātmanaḥ |",
    "541:150": "āvartayeddharmaratnaṃ yena lokaḥ sukhī bhavet | 63 ||",
    "541:151": "dhārmikīṃ ca nayet sevāṃ yo guṇaiḥ samalaṃkṛtaḥ |",
    "541:152": "sa nityaṃ sevate tuṣṭaṃ sadā pāpavivarjitaḥ || 64 ||",
    "541:153": "dharmeṇa pālayedrāṣṭraṃ dharme samanuśāsayet |",
    "541:154": "sukṛte sthāpayet sattvānduṣkṛte ca vivārayet || 65 ||",
    "541:155": "subhikṣaṃ bhavate rāṣṭre tejasvī bhavate nṛpaḥ |",
    "541:156": "yathānurūpaṃ kurute damanaṃ pāpakāriṇām |",
    "541:157": "yaśasvī bhavate rājā sukhaṃ pālayate prajāmiti || 66 ||",
    "541:158": "iti śrīsuvarṇaprabhāsoottamasūtrendrarāje devendrasamayaṃ nāma",
    "541:159": "rājaśāstraparivartastrayodaśamaḥ ||"
}