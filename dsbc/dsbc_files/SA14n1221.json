{
  "SA14n1221:0": "XXVIII",
  "SA14n1221:1": "avakīrṇakusumaparivarto nāmāṣṭāviṃśatitamaḥ |",
  "SA14n1221:2": "māyopamasāraparivartābhyāṃ darśanaheyā vikalpā uktāḥ |",
  "SA14n1221:3": "darśanamārgādeśca prajñāpāramitāvihārasyāvaśyakaṃ bodhiprāpakatvamuktam |",
  "SA14n1221:4": "tatastasya tathābhāve kāraṇatrayamanena parivartena prathamaṃ vakṣyati paścādvodhilakṣaṇam |",
  "SA14n1221:5": "ataḥ kāraṇatrayamadhikṛtya śāstram-",
  "SA14n1221:6": "[142] bodhau saṃdarśanā'nyeṣāṃ taddhetośca parīndanā |",
  "SA14n1221:7": "tatprāptyanantaro hetuḥ puṇyabāhulyalakṣaṇaḥ ||5-17 ||",
  "SA14n1221:8": "tasyā bodheryathoktāt prajñāpāramitāvihārādavaśyaṃ prāptiḥ 'tatprāptiḥ' |",
  "SA14n1221:9": "tasyā 'anantaro' 'vinābhāvī 'hetuḥ' jñāpakastrividha uktaḥ sūtre |",
  "SA14n1221:10": "'bodhau sandarśanā' vyākaraṇaṃ yad 'anyeṣāṃ' sa prathamo hetuḥ |",
  "SA14n1221:11": "bhāvināṃ bodhihetorāryānandāya 'parīndanā' dvītīyo hetuḥ |",
  "SA14n1221:12": "'puṇyābāhulyalakṣaṇaḥ' tṛtīyaḥ |",
  "SA14n1221:13": "ataḥ sūtram ||",
  "SA14n1221:14": "atha khalvityādi avakīrṇakusumanāmāno vyākartavyāḥ |",
  "SA14n1221:15": "tato devaiḥ puṣpamānītaṃ vyākartavyairavakīrṇaṃ tato raśmīnāṃ niścārapraveśau |",
  "SA14n1221:16": "ānandapṛṣṭena bhagavatā teṣāṃ vyākaraṇam |",
  "SA14n1221:17": "tatteṣāṃ vyākaraṇamanyasminviśiṣṭe lokadhātāvitilakṣyate lokadhātoranirdeśāt |",
  "SA14n1221:18": "āyuḥsaddharmaśitikālayoścayatatvāt |",
  "SA14n1221:19": "tadanu tasmāttarhītyādinā upasaṃhāro vihartavyāntaḥ |",
  "SA14n1221:20": "iti prakṛtena vihāreṇa bodhiprāpteḥ prathamaṃ kāraṇam ||",
  "SA14n1221:21": "tato ye hītyādinā samyaksambuddhānāmityetadantena prajñāpāramitācāriṇāṃ guṇānāha |",
  "SA14n1221:22": "tato ye caināmityādinā veditavyāntena yepyenāṃ śrutvā na pratikṣipanti teṣāṃ guṇamāha |",
  "SA14n1221:23": "atra pratikrośaṇaṃ mānasī nindā |",
  "SA14n1221:24": "prativahanaṃ manasā tyāgaḥ |",
  "SA14n1221:25": "pratikopanaṃ tasmai kopaḥ |",
  "SA14n1221:26": "pratisaṃharaṇaṃ guptau sthāpanam |",
  "SA14n1221:27": "pratiṣedhanaṃ niḥsāratākhyāpanam |",
  "SA14n1221:28": "pratikṣepo'sabhdūtabādhakābhidhānam |",
  "SA14n1221:29": "tadavyavasāyaḥ saptamaḥ |",
  "SA14n1221:30": "tataḥ kiñcāpītyādinā caritavatetyetadantena hīnayānāpatane kāraṇadvayamāha |",
  "SA14n1221:31": "praṇidhānādināvisaṃvāditāṃ kṛtajñatāṃ ceti |",
  "SA14n1221:32": "tadevaṃ ye hi kecidityādinā vistareṇopodghātaṃ kṛtvā tasmāttarhītyādinā parīndanāmāha |",
  "SA14n1221:33": "parīndanā samarpaṇā saivānubandhinī anuparīndanā |",
  "SA14n1221:34": "akṣarasannipātāditi |",
  "SA14n1221:35": "akṣarasannipāto vyañjanakāyaḥ |",
  "SA14n1221:36": "tamadhikṛtyeti lyap lope pañcamī |",
  "SA14n1221:37": "kimarthamityāha |",
  "SA14n1221:38": "udgrahaṇāyetyādi |",
  "SA14n1221:39": "kathaṃ parīndanetyata āha |",
  "SA14n1221:40": "yatheyaṃ nāntarddhīyeteti |",
  "SA14n1221:41": "yatheyamantarhitā na syāttathā tvayā karaṇīyamityarthaḥ |",
  "SA14n1221:42": "ata ūrdhvaṃ sa cedityādinā āhāriketyetadantena dvitīyamupodghātaṃ kṛtvā tasmāttarhītyādinā dvitīyā parīndanā |",
  "SA14n1221:43": "atra punareveti paścāt |",
  "SA14n1221:44": "nāśayeriti hārayeḥ |",
  "SA14n1221:45": "śīghramananuśa(sa)",
  "SA14n1221:46": "raṇāt utsṛje |",
  "SA14n1221:47": "smartumaśakyatvāt vismareḥ |",
  "SA14n1221:48": "aparāddhaḥ kṛtāparādhaḥ |",
  "SA14n1221:49": "ārādhanamārāgaṇaṃ ca toṣaṇam |",
  "SA14n1221:50": "mātā bījadhā[ra]nā(ṇā)t |",
  "SA14n1221:51": "jananī bījapṛṣṭeḥ |",
  "SA14n1221:52": "janayitrī utpādanāt |",
  "SA14n1221:53": "tata urdhvaṃ udgrahītavyeyamityādinā tādṛśī prajñāpāramitā sadevakasya lokasya śāstetyetadantenopoddhātaṃ kṛtvā tasmāttarhītyādinā'nuśā nītyetadantena tṛtīyā parīndanā |",
  "SA14n1221:54": "atra suniruktā supaṭhitā dharmakāyateti prajñāpāramitaiva dharmaḥ kāya eṣāṃ tattaditi vakṣyamāṇena kartavyādinā sambadhyate |",
  "SA14n1221:55": "tatra kartavyamupasthānādi dātavyaṃ puṣpādi samanvāhartavyaṃ deśanādi |",
  "SA14n1221:56": "kalyāṇata iti puṇyakāmatayā |",
  "SA14n1221:57": "sparśavihārata iti tenaiva sukhībhāvāt |",
  "SA14n1221:58": "guṇavattayeti kalyāṇādinā |",
  "SA14n1221:59": "bhāṣeye(yami)ti vadeyam |",
  "SA14n1221:60": "kalpaṃ vā yāvattato vā upari yadi vistara iṣṭaḥ syāt |",
  "SA14n1221:61": "kintarhi saṃkṣepeṇānanda bhāṣaye(bhāṣe) |",
  "SA14n1221:62": "yādṛśa ityādi |",
  "SA14n1221:63": "tato yopi kaścidityādinā samyaksambodhirityetadantenopodghātaṃ kṛtvā caturthī parindanāmāha |",
  "SA14n1221:64": "tamāttarhītyādinā nāntardhīyetyetadantena |",
  "SA14n1221:65": "caturthakamiti vaktavye dvitīyakamityuktam |",
  "SA14n1221:66": "u(anu)ktānāmuktasāmānyenaikīkaraṇāt |",
  "SA14n1221:67": "paridadāmi parindāmi samarpayāmītyeko'rthaḥ |",
  "SA14n1221:68": "evaṃ caturākārā parindanā dvitīyaṃ kāraṇam ||",
  "SA14n1221:69": "tata eṣā hyānandetyādinopādghātaṃ kṛtvā sa cet tvamityādi naitatsthānaṃ vidyata iti yāvat |",
  "SA14n1221:70": "atra adhvaparyantaḥ kṣaṇaḥ |",
  "SA14n1221:71": "viṃśaṃ kṣaṇaśataṃ tatkṣaṇaḥ |",
  "SA14n1221:72": "tatkṣaṇāḥ ṣaṣṭirlavaḥ |",
  "SA14n1221:73": "lavāstriṃśanmuhūrtaḥ |",
  "SA14n1221:74": "nālikā ghaṭikā |",
  "SA14n1221:75": "iti puṇyabahutvaṃ tṛtīyaṃ kāraṇam ||",
  "SA14n1221:76": "tato'tha khalu bhagavānityādinā akṣobhyasya bhagavataḥ sabuddhakṣetrasya sapariṣadaḥ sandarśanamantardhāyanaṃ ca dṛṣṭāntaḥ |",
  "SA14n1221:77": "atra sāgaropamatvamativistīrṇatvāt |",
  "SA14n1221:78": "gambhīratvaṃ dhyānasampadā |",
  "SA14n1221:79": "akṣobhyatvaṃ prajñāsampadā |",
  "SA14n1221:80": "dārṣṭāntike yojayitumāha |",
  "SA14n1221:81": "evamānanda sarvadharmā ityādi |",
  "SA14n1221:82": "sarvadharmā hītyādinā yuktimāha |",
  "SA14n1221:83": "na kāryasamarthā iti pratijñāntaram |",
  "SA14n1221:84": "nirīhakā hītyādinā yuktimāha |",
  "SA14n1221:85": "evaṃ caranta ityādinā'nuśaṃsāmāha |",
  "SA14n1221:86": "mahābodhiśabdāt prāk |",
  "SA14n1221:87": "asaṅgatāmiti nirupala[mbha]tām |",
  "SA14n1221:88": "apratihatajñānatāṃ vā |",
  "SA14n1221:89": "pramāṇaṃ vaipulyaniyamaḥ |",
  "SA14n1221:90": "kṣayaḥ kālaniyamaḥ |",
  "SA14n1221:91": "paryantaḥ saṃkhyāniyamaḥ |",
  "SA14n1221:92": "pramāṇabaddheti pramāṇaparicchinnā |",
  "SA14n1221:93": "aprameyatvādityanupalambhāt |",
  "SA14n1221:94": "kṣayo'pacayaḥ |",
  "SA14n1221:95": "parikṣayo'bhāvaḥ |",
  "SA14n1221:96": "ākāśākṣayatvāditi ākāśavadakṣayatvāt |",
  "SA14n1221:97": "kuta ityāha sarvadharmānutpādata iti |",
  "SA14n1221:98": "anutpannā sarvadharmāḥ |",
  "SA14n1221:99": "atasteṣāmanupalambhalakṣaṇā prajñāpāramitāpyākāśavadakṣayeti |",
  "SA14n1221:100": "abhinirhartavyeti pratyakṣīkartavyā |",
  "SA14n1221:101": "rūpādīnāmakṣayatveneti teṣāmanutpādataḥ |",
  "SA14n1221:102": "evamavidyādīnām |",
  "SA14n1221:103": "iyaṃ seti yā skandhādīnāmavidyādīnāṃ cākṣayatvena |",
  "SA14n1221:104": "antadvayamutpattivināśau madhyamutpannasya sthitiḥ |",
  "SA14n1221:105": "āveṇiko'nyairasādhāraṇaḥ |",
  "SA14n1221:106": "na ca kiñciddharmamiti skandhaiḥ saṃgṛhītam |",
  "SA14n1221:107": "kutaḥ ? pratītyotpādadarśanāt |",
  "SA14n1221:108": "nityamityanādinidhanam |",
  "SA14n1221:109": "dhruvamiti sthiram |",
  "SA14n1221:110": "śāśvatamityanidhanam |",
  "SA14n1221:111": "kārakaṃ vedakaṃ veti |",
  "SA14n1221:112": "īhaturgṛhītuścābhāvāt |",
  "SA14n1221:113": "ita uttaro granthaḥ subodhaḥ samyaksambodhariti yāvat |",
  "SA14n1221:114": "iyatā kṣayānutpādajñānalakṣaṇā bodhirucyate |",
  "SA14n1221:115": "atra śāstram-",
  "SA14n1221:116": "[143] kṣayānutpādayorjñāne malānāṃ bodhirucyate |",
  "SA14n1221:117": "kṣayābhāvādanutpādātte hi jñeye yathākramam ||5-18 ||",
  "SA14n1221:118": "malāḥ kleśavikalpāḥ |",
  "SA14n1221:119": "teṣāṃ 'kṣayānutpādayoḥ' ye 'jñāne' sā bodhiḥ |",
  "SA14n1221:120": "'te' ca jñāne teṣāṃ 'kṣayābhāvādanutpādācca yathākramaṃ' veditavye |",
  "SA14n1221:121": "kṣayasyātyantamasattayā jñānaṃ kṣayajñānam |",
  "SA14n1221:122": "anutpādasyo(syānu)",
  "SA14n1221:123": "tpattikatvena jñānamanutpādajñānamiti bhāvaḥ |",
  "SA14n1221:124": "atha bodherlakṣaṇāntarasambhavepi kimarthamidaṃ lakṣaṇamuktam ?",
  "SA14n1221:125": "darśanamārgeṇa kṣīṇānāṃ vikalpānāmakṣayato'nutpādataśca vyavalokanārtham | tadevāha-",
  "SA14n1221:126": "[144] prakṛtāvaniruddhāyāṃ darśanākhyena vartmanā |",
  "SA14n1221:127": "vikalpajātaṃ kiṃ kṣīṇaṃ kiṃ vā'nutpattimāgatam ||5-19 ||",
  "SA14n1221:128": "vikalpānāṃ prakṛtistathatā |",
  "SA14n1221:129": "na kadācittasyāḥ kṣaya utpādo vā |",
  "SA14n1221:130": "jātireva 'jātaṃ' prakāraḥ |",
  "SA14n1221:131": "tato na kaścidvikalpaprakāro darśanamārgeṇa kṣīṇa utpādaṃ vā tyājita iti ||",
  "SA14n1221:132": "anye tvāhuḥ-",
  "SA14n1221:133": "“kṣayajñānaṃ tu satyeṣu parijñātādiniścayaḥ |",
  "SA14n1221:134": "na punarjñeyamityādiranutpādagatirmatā ||“ iti ||",
  "SA14n1221:135": "te hi śasyante- santi skandhāḥ santi catvāri satyāni |",
  "SA14n1221:136": "tatra saṃkṣepataḥ kleśaduḥkhayoḥ kṣayaḥ punaranutpādaśca prāpyate |",
  "SA14n1221:137": "tatoḥ prāptayorye jñāne te kṣayānutpādajñāne |",
  "SA14n1221:138": "prādhānyena tathāgatānāṃ tu jñeyāvaraṇamapi kṣīyate teṣāmakliṣṭasyāpyajñānasya kṣayāditi |",
  "SA14n1221:139": "tannirāsāya śāstram-",
  "SA14n1221:140": "[145] sattā ca nāma dharmāṇāṃ jñeye cāvaraṇakṣayaḥ |",
  "SA14n1221:141": "kathyate yatparaiḥ śāsturatra vismīyate mayā ||5-20 ||",
  "SA14n1221:142": "[146] nāpaneyamataḥ kiñcit prakṣeptavyaṃ na kiñcana |",
  "SA14n1221:143": "draṣṭavyaṃ bhūtato bhūtaṃ bhūtadarśī vimucyate ||5-21 ||",
  "SA14n1221:144": "'nāma' śabdo'marṣe |",
  "SA14n1221:145": "'atra vismīyate mayā' iti vipakṣapratipakṣayorayogāditi bhāvaḥ |",
  "SA14n1221:146": "'ataḥ' kāraṇāt 'nāpaneyaṃ kiñcit' pudgalasya dharmāṇāṃ ca svayamabhāvāt |",
  "SA14n1221:147": "'prakṣeptavyaṃ na kiñcanaṃ' pudgaladharmanairātmyayoranādinidhanatvāt |",
  "SA14n1221:148": "kiṃ tarhi ? tadubhayaṃ 'bhūtaṃ' bhūtatvena 'draṣṭavyam' |",
  "SA14n1221:149": "yato bhūtaṃ pudgalanairātmyaṃ dṛṣṭvā kleśāvaraṇādvimucyate |",
  "SA14n1221:150": "bhūtaṃ dharmanairātmyaṃ dṛṣṭvā jñeyāvaraṇād 'vimucyate' |",
  "SA14n1221:151": "tasmādabhūtānāṃ pudgaladharmāṇāṃ dṛṣṭirvipakṣaḥ |",
  "SA14n1221:152": "teṣāṃ nairātmyadarśanaṃ pratipakṣaḥ |",
  "SA14n1221:153": "ubhayostu nairātmyayorbhūtatvaṃ mahārathaiḥ kṣuṇṇam |",
  "SA14n1221:154": "tata iha nocyate ||",
  "SA14n1221:155": "tasmāttarhītyādi |",
  "SA14n1221:156": "kṣayānutpādalakṣaṇā bodhisatasyā avaśyalabhyatā kāraṇatrayaṃ ca prasaṅgādāgatam |",
  "SA14n1221:157": "prākṛtaṃ tu māyopamasāraparivarte nirdiṣṭaṃ darśanaheyānāṃ vikalpānāṃ prahāṇam |",
  "SA14n1221:158": "ato yasmāddarśanamārgeṇa darśanaheyānāṃ vikalpānāṃ prahāṇaṃ tasmāddhetoḥ |",
  "SA14n1221:159": "tarhīti darśanakāle prajñāpāramitāyāṃ darśanamārgātmikāyāṃ caritavyam ||",
  "SA14n1221:160": "tatkasya hetoriti |",
  "SA14n1221:161": "hetumukhena darśanamārgasya lakṣaṇapraśnaḥ |",
  "SA14n1221:162": "prajñāpāramitāyāmiti |",
  "SA14n1221:163": "atratye darśanamārge dhyānapāramitetyatra cārtho gamyate |",
  "SA14n1221:164": "tenānuktasamuccayaḥ |",
  "SA14n1221:165": "prajñāpāramitā ceti |",
  "SA14n1221:166": "kuta ityāha |",
  "SA14n1221:167": "prajñāpāramitāyāṃ hītyādi |",
  "SA14n1221:168": "bhāvanāparipūriṃ ṣaṭpāramitā gacchantīti sambandhaḥ |",
  "SA14n1221:169": "sarvā iti pratyekaṃ samagrāḥ satyaḥ |",
  "SA14n1221:170": "ekaikayā ṣaṇṇāmapi saṃgrahāditi bhāvaḥ |",
  "SA14n1221:171": "ataśca ṣaḍeva pāramitāṣaṭkā darśanamārgaḥ |",
  "SA14n1221:172": "saṃkṣiptā ceyaṃ bhagavatī |",
  "SA14n1221:173": "ato lakṣaṇamātramasyāmuktam |",
  "SA14n1221:174": "yathā tvekaikayā sarvasaṃgrahastadvistareṇa mahatyorbhagavatyoruktam |",
  "SA14n1221:175": "atra śāstram-",
  "SA14n1221:176": "[147] ekaikasyaiva dānādau teṣāṃ yaḥ saṃgraho mithaḥ |",
  "SA14n1221:177": "sa ekakṣaṇikaḥ kṣāntisaṃgṛhīto'tra dṛkpatha ||5-22 ||",
  "SA14n1221:178": "ekaikameva ekaikaśaḥ svārtha śas |",
  "SA14n1221:179": "tasya bhāva ekaikasya |",
  "SA14n1221:180": "avyayatvāddhi lopaḥ |",
  "SA14n1221:181": "tena 'ekaikasyaiva dānādau' iti dānādiṣu |",
  "SA14n1221:182": "'teṣāṃ' dānādīnāṃ 'mithaḥ' anyonyaṃ 'yaḥ saṅgrahaḥ' |",
  "SA14n1221:183": "so'smin mūrdhābhisamaye darśanamārgaḥ |",
  "SA14n1221:184": "sa ca 'ekakṣaṇīkaḥ' na tu ṣoḍaśakṣaṇāḥ(ṇaḥ) |",
  "SA14n1221:185": "sa ca kṣāntyā 'saṃgṛhītaḥ' na punaraṣṭābhiḥ kṣāntibhiraṣṭābhirjñānaiḥ |",
  "SA14n1221:186": "iti mūrdhābhisamaye darśanamārgaḥ ||",
  "SA14n1221:187": "tato bhāvanāmārgaḥ |",
  "SA14n1221:188": "tamāha |",
  "SA14n1221:189": "sarvāṇi cetyādinā |",
  "SA14n1221:190": "upāyau ca kauśalyaṃ ceti upatyakauśalyāni |",
  "SA14n1221:191": "tatra niśrayatvādupāyau siṃhavijṛmbhitāvaskandhakau samādhī |",
  "SA14n1221:192": "kauśalyaṃ pratītyasamutpādasyānulomaṃ ca vyavalokanam- “avidyāpratyayāḥ saṃskārāḥ saṃskārapratyayaṃ vijñānaṃ yāvajjātipratyayā jarāmaraṇaśokaparidevaduḥkhadaurmanasyopāyāsāḥ sambhavantītyanulomam |",
  "SA14n1221:193": "avidyānirodhātsaṃskāranirodhaḥ |",
  "SA14n1221:194": "saṃskāranirodhādvijñānanirodho yāvajjātinirodhājjarāmaraṇaśokaparidevaduḥkhadaurmanasyopāyāsā nirudhyante“ iti pratilomam |",
  "SA14n1221:195": "tatra siṃhavijṛmbhitaḥ samādhiḥ |",
  "SA14n1221:196": "tadyathā-“prathamaṃ dhyānaṃ samāpadyate |",
  "SA14n1221:197": "dvitīyaṃ tṛtīyaṃ caturtham |",
  "SA14n1221:198": "ākāśānantyāyatanaṃ vijñānānantyāyatanaṃ ākiñcanyāyatanaṃ naivasaṃjñānāsaṃjñāyatanaṃ nirodhasamāpattiṃ ca samāpadyate |",
  "SA14n1221:199": "nirodhasamāpattervyutthito naivasaṃjñānasaṃjñāyatanaṃ samāpadyate |",
  "SA14n1221:200": "tata ākiñcanyāyatanaṃ vijñānānantyāyatanaṃ ākāśānantyāyatanaṃ caturthaṃ dhyānaṃ tṛtīyaṃ dvitīyaṃ prathamaṃ dhyānaṃ samāpadyata“ iti |",
  "SA14n1221:201": "avaskandakasamādhiḥ |",
  "SA14n1221:202": "tadyathā-“prathamaṃ dhyānaṃ samāpadyate dvitīyaṃ tṛtīyaṃ caturtham |",
  "SA14n1221:203": "ākāśānantyāyatanaṃ vijñānānantyāyatanaṃ ākiñcanyāyatanaṃ naivasaṃjñānāsaṃjñāyatanaṃ nirodhasamāpattiṃ ca |",
  "SA14n1221:204": "tato vyutthāya prathamaṃ dhyānam |",
  "SA14n1221:205": "tato nirodham |",
  "SA14n1221:206": "tato dvitiyaṃ dhyānam |",
  "SA14n1221:207": "tato nirodham |",
  "SA14n1221:208": "tatastṛtīyaṃ dhyānam |",
  "SA14n1221:209": "tato nirodham |",
  "SA14n1221:210": "tataścaturtha dhyānam |",
  "SA14n1221:211": "tato nirodham |",
  "SA14n1221:212": "tata ākāśānantyāyatanam |",
  "SA14n1221:213": "tato nirodham |",
  "SA14n1221:214": "tato vijñānānantyāyatanam |",
  "SA14n1221:215": "tato nirodham |",
  "SA14n1221:216": "tata ākiñcanyāyatanam |",
  "SA14n1221:217": "tato nirodham |",
  "SA14n1221:218": "naivasaṃjñānāsaṃjñāyatanam |",
  "SA14n1221:219": "tato nirodham |",
  "SA14n1221:220": "tato'samāhitacitte patati |",
  "SA14n1221:221": "tato nirodhaṃ samāpadyate |",
  "SA14n1221:222": "tato'samāhite citte tiṣṭhati |",
  "SA14n1221:223": "tato naivasaṃjñānāsaṃjñāyatanam |",
  "SA14n1221:224": "tato'samāhite |",
  "SA14n1221:225": "tata ākiñcanyāyatanam |",
  "SA14n1221:226": "tato'samāhite |",
  "SA14n1221:227": "tato vijñānānantyāyatanam |",
  "SA14n1221:228": "tato'samāhite |",
  "SA14n1221:229": "tata ākāśānantyāyatanam |",
  "SA14n1221:230": "tato'samāhite |",
  "SA14n1221:231": "tataścaturthaṃ dhyānam |",
  "SA14n1221:232": "tato'samāhite |",
  "SA14n1221:233": "tatastṛtīyam |",
  "SA14n1221:234": "tato'samāhite |",
  "SA14n1221:235": "tato dvitīyam |",
  "SA14n1221:236": "tato'samāhite |",
  "SA14n1221:237": "tataḥ prathamam |",
  "SA14n1221:238": "tato'samāhite citte tiṣṭhati“ iti |",
  "SA14n1221:239": "tatra prathamāyāṃ gatau nava sthānāni |",
  "SA14n1221:240": "dvitīyāyāṃ saptadaśa |",
  "SA14n1221:241": "āgamane'ṣṭādaśa |",
  "SA14n1221:242": "atra śāstram-",
  "SA14n1221:243": "[148] samādhiṃ [sa] samāpadyaḥ tataḥ siṃhavijṛmbhitam |",
  "SA14n1221:244": "anulomaṃ vilomaṃ ca pratītyotpādamīkṣate ||5-23 ||",
  "SA14n1221:245": "[149] kāmāptamavadhīkṛtya vijñānamasamāhitam |",
  "SA14n1221:246": "sanirodhāḥ samāpattīrgatvā''gamya na va dvidhā ||5-24 ||",
  "SA14n1221:247": "[150] ekadvitricatuṣpañcapaṭsaptāṣṭavyatikramāt |",
  "SA14n1221:248": "avaskandasamāpattirānirodhamatulyagā ||5-25 ||",
  "SA14n1221:249": "siṃhavijṛmbhito yathā sūtrameva |",
  "SA14n1221:250": "avaskandastu gahanam |",
  "SA14n1221:251": "tena tasya lakṣaṇamāha |",
  "SA14n1221:252": "'avaskandasamāpattiḥ' bhavati |",
  "SA14n1221:253": "kathamityāha |",
  "SA14n1221:254": "'nava samāpattīrdvidhā gatvā' paścād 'āgamya' |",
  "SA14n1221:255": "ādau kathaṃ gatvetyata āha 'ānirodham' iti |",
  "SA14n1221:256": "nirodhasamāpattimante kṛtvā |",
  "SA14n1221:257": "itarā aṣṭau krameṇa prāgityarthaḥ |",
  "SA14n1221:258": "punaḥ kathaṃ gatvetyata āha 'ekadvitricatuṣpañcaṣaṭsaptāṣṭavyatikramāt' |",
  "SA14n1221:259": "'sanirodhāḥ' kṛtvā |",
  "SA14n1221:260": "kāḥ ? itarā aṣṭau 'samāpattīḥ' |",
  "SA14n1221:261": "kāmāvacaraṃ ca 'asamāhitaṃ' cittaṃ 'avadhīkṛtya' |",
  "SA14n1221:262": "ante gantavyaṃ kṛtvetyarthaḥ |",
  "SA14n1221:263": "paścāt kathamāgatyetyata āha 'atulyagā' iti |",
  "SA14n1221:264": "atulyagā satī |",
  "SA14n1221:265": "asamāhitādasamāhitaḥ |",
  "SA14n1221:266": "samāhitācca samāhitamagacchantītyarthaḥ |",
  "SA14n1221:267": "ihāpi 'kāmāptamavadhīkṛtya vijñānamasamāhitaṃ' iti sambadhyate |",
  "SA14n1221:268": "teneyasamāhitāccittātprabhṛtyāgacchati |",
  "SA14n1221:269": "antepyasamāhita eva citte gatvā tiṣṭhati |",
  "SA14n1221:270": "iti mūrdhābhisamaye bhāvanāmārgaḥ ||",
  "SA14n1221:271": "sarvāṇi copāyakauśalyāni paripūriṃ gacchantītyuktam |",
  "SA14n1221:272": "kathaṃ ca teṣāṃ bhāvanāparipūribhavet |",
  "SA14n1221:273": "yadi bhāvanāheyāścatvāro vikalpanavakāḥ kṣīyeran |",
  "SA14n1221:274": "teṣāṃ ca pratipakṣā eva mahatyorbhagavatyoḥ paṭhyante |",
  "SA14n1221:275": "te tu sāmarthyādgamyante |",
  "SA14n1221:276": "vayamapi tameva pāṭhamabhisaṃkṣipya tān vakṣyāmaḥ |",
  "SA14n1221:277": "tatrādyaṃ vikalpanavakamadhikṛtya śāstram-",
  "SA14n1221:278": "[151] saṃkṣepe vistare buddhaiḥ sānāthyenāparigrahe |",
  "SA14n1221:279": "traikālike guṇābhāve śreyasastrividhe pathi ||5-26 ||",
  "SA14n1221:280": "[152] eko grāhyavikalpo'yaṃ prayogākāragocaraḥ |",
  "SA14n1221:281": "'ekaḥ' iti prathamaḥ |",
  "SA14n1221:282": "'prayogākāragocaraḥ' iti prajñāpāramitāprayogaviśeṣaḥ viṣayaḥ |",
  "SA14n1221:283": "'vistare' 'saṃkṣepe' ceti paṭhitavyam |",
  "SA14n1221:284": "vṛttānurodhāt tvanyathā paṭhitam |",
  "SA14n1221:285": "vistare sammoho vistaravikalpaḥ |",
  "SA14n1221:286": "tasya pratipakṣaḥ |",
  "SA14n1221:287": "bahuṣu sthāneṣu bodhisattvena śikṣitavyaṃ dānādiṣu yāvadvaleṣu vaiśāradyeṣviti ||",
  "SA14n1221:288": "saṃkṣepe sammohaḥ saṃkṣepavikalpaḥ |",
  "SA14n1221:289": "tasya pratipakṣaḥ na ca kvacan śikṣitavyamiti |",
  "SA14n1221:290": "bahunāmapi teṣāṃ na ca kvacaneti śūnyataikarasatvāt |",
  "SA14n1221:291": "sambuddhaiḥ'sānāthyena' yaḥ parigrahaḥ |",
  "SA14n1221:292": "tadabhāve vikalpaḥ kalpanā |",
  "SA14n1221:293": "tasya pratipakṣaḥ |",
  "SA14n1221:294": "yaḥ prajñāpāramitāyāṃ śikṣitvā dānapāramitāṃ yāvatsarvākārajñatāmanuprāpsyati |",
  "SA14n1221:295": "tenaivaṃ jñātavyaṃ-daśadiksarvabuddhaiḥ sānāthyenāhaṃ parigṛhītaḥ svasyāṃ mātari teṣāṃ kṛtajñatayeti ||",
  "SA14n1221:296": "'guṇābhāvo' 'nuśaṃsābhāvaḥ |",
  "SA14n1221:297": "prayogadarśanabhāvānākālabhāvitatvāt 'traikālikaḥ' |",
  "SA14n1221:298": "tasmiṃstrayo vikalpāstrisraḥ kalpanāḥ |",
  "SA14n1221:299": "teṣāṃ pratipakṣāḥ |",
  "SA14n1221:300": "anuśaṃsān vistareṇoktvā yathāha-'itīme'nuśaṃsāḥ prajñāpāramitāyāṃ carataḥ prajñāpāramitāmabhinirharataḥ prajñāpāramitāṃ bhāvayataḥ |",
  "SA14n1221:301": "“ iti yathākramaṃ prayogadarśanabhāvanāmārgakālikaguṇābhāve trayo vikalpāḥ |",
  "SA14n1221:302": "'śreyasaḥ pathi' iti nirvāṇamārge |",
  "SA14n1221:303": "prayogādibhedāt trividhā sammohāstrayo vikalpāḥ |",
  "SA14n1221:304": "teṣāṃ pratipakṣā yathākramaṃ-“rūpavedanādīnāṃ śāntavaśikatucchāsārakatayā tasyāṃ caritavyam |",
  "SA14n1221:305": "ākāśaśūnyatābhinirhāratayā'bhinirhartavyā |",
  "SA14n1221:306": "ākāśaśūnyatā bhāvanayeyaṃ bhāvayitavyā“ iti |",
  "SA14n1221:307": "iti trayaḥ prayogādibodhimārgasaṃmohavikalpāḥ ||",
  "SA14n1221:308": "ityukto navavidhaḥ prathamo grāhyavikalpaḥ ||",
  "SA14n1221:309": "dvitīyaṃ vikalpanavakamadhikṛtya śāstram-",
  "SA14n1221:310": "dvitīyaścittacaittānāṃ pravṛttiviṣayo mataḥ ||5-27 ||",
  "SA14n1221:311": "[153] anutpādastu cittasya bodhimaṇḍāmanaskriyā |",
  "SA14n1221:312": "hīnayānamanaskārau sambodheramanaskṛtiḥ ||5-28 ||",
  "SA14n1221:313": "[154] bhāvane'bhāvane caiva tadviparyaya eva ca |",
  "SA14n1221:314": "ayathārthaśca vijñeyo vikalpo bhāvanāpathe ||5-29 ||",
  "SA14n1221:315": "dvitīyo grāhyavikalpaścittacaittānāṃ yā pravṛttistadviṣayaḥ |",
  "SA14n1221:316": "kiyacciraṃ carannasyāṃ cīrṇo bhavatīti praśnaḥ |",
  "SA14n1221:317": "uttaram |",
  "SA14n1221:318": "prathamacittotpādamupādāyeti cittotpādavikalpaḥ ||",
  "SA14n1221:319": "yāvabdodhimaṇḍala manasikaroti |",
  "SA14n1221:320": "kathamiyaṃ caritavyā'bhinirhartavyā bhāvayitavyeti |",
  "SA14n1221:321": "ābodhimaṇḍā manasikāravikalpaḥ ||",
  "SA14n1221:322": "hīnayānamanasikārāṇāṃ cāvakāśaṃ na dadātīti hīnayānayormanasikāravikalpau ||",
  "SA14n1221:323": "sarvākārajñatā mānasikārāvipraṇāśa eva cāsyāṃ caryā |",
  "SA14n1221:324": "tathā caritavyaṃ yathā cittacaitasikā na pravartanta iti saṃbodhyamanasikāravikalpaḥ ||",
  "SA14n1221:325": "kiṃ bhāvayan sarvākārajñatāmanuprāpsyati neti bhāvanāvikalpaḥ ||",
  "SA14n1221:326": "abhāvayaṃstāmanuprāpsyati neti [a]bhāvanāvikalpaḥ ||",
  "SA14n1221:327": "neti bhāvayannābhāvayannanuprāpsyati |",
  "SA14n1221:328": "neti naiva bhāvanānābhāvanāvikalpaḥ ||",
  "SA14n1221:329": "tatkathaṃ tāmanuprāpsyati yathā tathatā bhūtakoṭīrdharmadhāturityayathātvavikalpaḥ ||",
  "SA14n1221:330": "iti dvitīyo grāhyavikalpaḥ ||",
  "SA14n1221:331": "tṛtīyaṃ vikalpanavakamadhikṛtya śāstram-",
  "SA14n1221:332": "[155] grāhakaḥ prathamo jñeyaḥ sattvaprajñaptigocaraḥ |",
  "SA14n1221:333": "dharmaprajñaptyaśūnyatve śaktipravicayātmakaḥ ||5-30 ||",
  "SA14n1221:334": "[156] kṛtena vastuno yānatritaye ca sa kīrtitaḥ |",
  "SA14n1221:335": "dakṣiṇāyā aśuddhau ca caryāyāśca vikopane ||5-31 ||",
  "SA14n1221:336": "aprajñapanīyāḥ sattvāḥ anupalambhāditi sattvaprajñaptivikalpaḥ ||",
  "SA14n1221:337": "aprajñapanīyāḥ sarvadharmā iti dharmaprajñaptivikalpaḥ ||",
  "SA14n1221:338": "alakṣaṇaśūnyān sarvadharmān paśyatītyaśūnyatvavikalpaḥ ||",
  "SA14n1221:339": "dharmāśca dharmānupalambhaśca yaścābhyāṃ carati sopi nopalabhyata iti śaktivikalpaḥ ||",
  "SA14n1221:340": "dharmāṇāṃ pravicayaḥ kartavyaḥ |",
  "SA14n1221:341": "sa cānupalambhayogeneti pravicayātmako vikalpaḥ ||",
  "SA14n1221:342": "na ca vastunaḥ kṛte so'syāṃ carati |",
  "SA14n1221:343": "yato'kṛtāvikṛtānabhisaṃskṛtā sarvadharmā iti vastūddeśavikalpaḥ ||",
  "SA14n1221:344": "yadyapyakṛtāvikṛtānabhisaṃskṛtāḥ sarvadharmāstathāpi yathā kaścittathāgatanirmito'bhisaṃbudhya dharmacakraṃ pravartya tribhiryānaiḥ sattvān parimocayati lokavyavahāreṇa na paramārthena tathaiva ca tathāgatopīti yānatrayavikalpaḥ ||",
  "SA14n1221:345": "yadyapi tathāgato nirmitānna viśiṣyate tathāpi dakṣiṇā'pariśuddhiḥ |",
  "SA14n1221:346": "yathā hi tathāgate pratiṣṭhāpitā dakṣiṇā ānirupadhiśeṣānnirvāṇānna kṣīyate tathāḥ nirmitepi |",
  "SA14n1221:347": "tathā tathāgatāyākāśe puṣpāṇi kṣipatastathā namo buddhāyeti bruvato manasi kurvato vā saṃjñāṃ ca pramāṇīkṛtya yā hi dharmatā tathāgatasya saiva vinirmitasyāpīti dakṣiṇā'pariśuddhivikalpaḥ ||",
  "SA14n1221:348": "caryā pāramitādiḥ |",
  "SA14n1221:349": "tasyā vikopanaṃ bhedanam |",
  "SA14n1221:350": "kutaḥ ? dharmatātaḥ |",
  "SA14n1221:351": "dānapāramitāyā yāvat prajñāpāramitāyā vā |",
  "SA14n1221:352": "evaṃ yāvatsarvadharmāṇāṃ dharmateti |",
  "SA14n1221:353": "kathaṃ tarhi bhagavatā dharmā vikopitāḥ ?",
  "SA14n1221:354": "nāmanirmitā hi te dharmā nirdiṣṭā dharmāṇāṃ sūcanāya |",
  "SA14n1221:355": "kathaṃ paro'vatarediti |",
  "SA14n1221:356": "na tu dharmāṇāṃ dharmatā vikopiteti caryāvikopanavikalpaḥ ||",
  "SA14n1221:357": "caturthaṃ vikalpanavakamadhikṛtya śāstram",
  "SA14n1221:358": "[157] sattvaprajñaptitaddhetuviṣayo navadhā'paraḥ |",
  "SA14n1221:359": "bhāvanāmārgasambaddho vipakṣastadvighātataḥ ||5-32 ||",
  "SA14n1221:360": "[158] sarvajñatānāṃ tisṛṇāṃ yathāsvaṃ trividhā'bṛttau |",
  "SA14n1221:361": "śāntimārge tathatādisamprayogaviyogayoḥ ||5-33 ||",
  "SA14n1221:362": "[159] asamatve ca duḥkhādau kleśānāṃ prakṛtāvapi |",
  "SA14n1221:363": "dvayābhāve ca sammohe vikalpaḥ paścimo mataḥ ||5-34 ||",
  "SA14n1221:364": "yairākārairliṅgairnimittairdharmāḥ sūcyante tāni tathāgatenānubuddhāni |",
  "SA14n1221:365": "tenocyate tathāgatasya sarvākārajñateti sarvākārajñatāsammohavikalpaḥ ||",
  "SA14n1221:366": "yau ca śrāvakapratyekabuddhamārgau ye ca bodhimārgāste sarve bodhisattvena paripūrayitavyāḥ |",
  "SA14n1221:367": "taiśca mārgakaraṇīyaṃ kartavyam |",
  "SA14n1221:368": "na ca bhūtakoṭiḥ sākṣātkartavyā'paripūrya praṇidhānamaparimucya sattvānapariśodhya buddhakṣetraṃ tenocyate bodhisattvasya mārgajñateti mārgajñatāsammohavikalpaḥ ||",
  "SA14n1221:369": "etāvadeva sarvaṃ yadādhyātmikabāhyā dharmāḥ |",
  "SA14n1221:370": "te ca śrāvakapratyekabuddhānāṃ sarvajñateti sarvajñatāsammohavikalpaḥ ||",
  "SA14n1221:371": "sarvadharmāṇāṃ pāraṃ nirvāṇaṃ gatā sarvārthā vā gatā'nayeti prajñāpāramitā |",
  "SA14n1221:372": "sarvadharmāṇāṃ vā pāraṃ paramo'rtho'bhinnaṃ tattvaṃ so'syāṃ tathāgatairduṣṭaḥ |",
  "SA14n1221:373": "api cāsyāṃ tathatā bhūtakoṭirdharmadhāturantargatastenocyate prajñāpāramiteti śāntimārgasammohavikalpaḥ ||",
  "SA14n1221:374": "neyaṃ tathatādibhiḥ saṃyuktā na visaṃyuktā |",
  "SA14n1221:375": "tathāhīyamarūpā'nidarśanā'pratighā,",
  "SA14n1221:376": "ekalakṣaṇā yadutālakṣaṇātvāditi tathatādisaṃyogaviyogavikalpaḥ ||",
  "SA14n1221:377": "neyaṃ kaiścidācchettuṃ(?) śakyate |",
  "SA14n1221:378": "tasmādasādhāraṇīkṛtya samatvasammohavikalpaḥ ||",
  "SA14n1221:379": "asyāṃ caratā duḥkhasamudayanirodhamārgādyartheṣu caritavyamiti duḥkhādisammohavikalpaḥ ||",
  "SA14n1221:380": "rāgādayo nārtho nānartha iti prakṛtisammohavikalpaḥ ||",
  "SA14n1221:381": "yathā na dvayo nādvayo dharma upalabhyate tathā nadvayaṃ nādvayaṃ dharmamanuprāpnotīti dvayābhāvasammohavikalpaḥ ||",
  "SA14n1221:382": "ityuktāḥ ṣaṭtriṃśabhdāvanāheyāḥ vikalpāḥ ||",
  "SA14n1221:383": "evaṃ tāvabhdavatu doṣāṇāṃ kṣayo guṇānāṃ punaḥ kathamudaya ityata āha-",
  "SA14n1221:384": "[160] āsāṃ kṣaye satītīnāṃ cirāyocchvasitā iva |",
  "SA14n1221:385": "sarvākārajagatsaukhyasādhanā guṇasampadaḥ ||5-35 ||",
  "SA14n1221:386": "[161] sarvāḥ sarvābhisāreṇa nikāmaphalaśālinam |",
  "SA14n1221:387": "bhajante taṃ mahāsattvaṃ mahodadhimivāpagāḥ ||5-36 ||",
  "SA14n1221:388": "prakṛtisiddhā guṇāḥ kevalamākrāntā [a]guṇairāśān cireṇa |",
  "SA14n1221:389": "doṣakṣayāt praśatā (? prakaṭā ?)",
  "SA14n1221:390": "i(e)",
  "SA14n1221:391": "va taṃ bodhisattvaṃ bhajante sarvadoṣaprahāṇaśālinam |",
  "SA14n1221:392": "'abhisāraḥ' saṃdohaḥ |",
  "SA14n1221:393": "śeṣaṃ gatārtham ||",
  "SA14n1221:394": "tasyetyādi vivarjayiṣyatīni yāvat |",
  "SA14n1221:395": "iti bhāvanāmārgasyānuśaṃsaḥ ||",
  "SA14n1221:396": "ānantaryasamādhirvaktavyaḥ |",
  "SA14n1221:397": "tamadhikṛtya śāstram-",
  "SA14n1221:398": "[162] trisāhasrajanaṃ śiṣyakhaḍgādhigasampadi |",
  "SA14n1221:399": "bodhisattvasya ca nyāme pratiṣṭhāpya śubhopamāḥ ||5-37 ||",
  "SA14n1221:400": "[163] kṛtvā puṇyabahutvena buddhatvāpteranantaraḥ |",
  "SA14n1221:401": "ānantaryasamādhiḥ sa sarvākārajñatā ca tat ||5-38 ||",
  "SA14n1221:402": "antarayituṃ śakto'ntaryaḥ |",
  "SA14n1221:403": "na tathā anantaryaḥ svārtha'ṇ |",
  "SA14n1221:404": "ānantaryaḥ samādhiḥ sa uktaḥ sūtre |",
  "SA14n1221:405": "kathamānantaryaḥ ?",
  "SA14n1221:406": "yathā 'buddhatvāpteranantaraḥ' |",
  "SA14n1221:407": "avyavahitau hetuḥ kathamuktaḥ ?",
  "SA14n1221:408": "'puṇyabahutvena' |",
  "SA14n1221:409": "tadapi kathamuktam ?",
  "SA14n1221:410": "śubhaṃ puṇyaṃ tadevopamā |",
  "SA14n1221:411": "tāṃ kṛtvā |",
  "SA14n1221:412": "kathaṃ tacchubham ?",
  "SA14n1221:413": "trisāhasrajanaṃ trisāhasralokadhātavīryā(yā)",
  "SA14n1221:414": "n sattvān 'pratiṣṭhāpya' |",
  "SA14n1221:415": "kva ? 'śiṣyakhaḍgādhigamasampadi bodhisattvaniyāme ca |",
  "SA14n1221:416": "' śiṣyāḥ śrāvakāḥ khaḍgāḥ pratyekabuddhāsteṣām |",
  "SA14n1221:417": "arthādgamyate bodhisattvasya ca prāṅniyāmāvakrānteradhigamasampattau bodhisattvaniyāme ca |",
  "SA14n1221:418": "kva punarevamuktaṃ puṇyabahutvam ?",
  "SA14n1221:419": "mahatyorbhagavatyo |",
  "SA14n1221:420": "asyāṃ kathamuktam ?",
  "SA14n1221:421": "aupalambhikabodhisattvoyāṃ (ttvasya)",
  "SA14n1221:422": "gaṃgānadīvālukopamakalpakṛtāddānamayātpuṇyādenaṃ samādhimantaśo'cchaṭāsaṃghātamātramapi samāpadyamānasya bahutarapuṇyatvena |",
  "SA14n1221:423": "etatkārikāyāṃ kathamuktam ?",
  "SA14n1221:424": "vināpi tena cārthagateścakārasyānuktasamuccayārthatvāt |",
  "SA14n1221:425": "'sarvākārajñatā ca tat' iti |",
  "SA14n1221:426": "tacca buddhatvaṃ sarvākārajñatālakṣaṇam ||",
  "SA14n1221:427": "[164] ālambanamabhāvosyāḥ (sya)",
  "SA14n1221:428": "smṛtiścādhipatirmataḥ |",
  "SA14n1221:429": "ākāraḥ śāntatā cā [tra]",
  "SA14n1221:430": "ānantaryasamādheḥ 'ālambanamabhāvaḥ' sarvadharmāṇāṃ smṛtiradhipatipratyayaḥ |",
  "SA14n1221:431": "'ākāraḥ śāntatā' sarvadharmākārāstagamaḥ |",
  "SA14n1221:432": "'atra' sarvākārajñatāyām-",
  "SA14n1221:433": "jalpājalpipravādinām ||5-39 ||",
  "SA14n1221:434": "vādināṃ jalpaiśca jalpaiśca prahṛtya yuddhaṃ vṛttaṃ 'jalpājalpi' |",
  "SA14n1221:435": "yathā daṇḍādaṇḍi |",
  "SA14n1221:436": "ataḥ sūtram |",
  "SA14n1221:437": "sarvopāyakauśalyāni parigrahītukāmenetyādi |",
  "SA14n1221:438": "upeyata ityupāyaḥ sarvākārajñatā |",
  "SA14n1221:439": "tasmiṃ kauśalyāni vipratipattīnāmapohanāni |",
  "SA14n1221:440": "tāni labdhukāmena prajñāpāramitāyāmiti |",
  "SA14n1221:441": "ānantaryasamādhilakṣaṇāyām |",
  "SA14n1221:442": "caritavyaṃ prayogato nirhārataśca |",
  "SA14n1221:443": "nirhṛtya bhāvayitavyā |",
  "SA14n1221:444": "bhāvitāyāṃ tasyāmanantarameva sarvākārajñatālābhe sarvavipratipattīnāṃ kṣayāditi bhāvaḥ |",
  "SA14n1221:445": "abhinirharatīti yathālambanaṃ yathādhipati yathākāraṃ ca saṃmukhīkaroti |",
  "SA14n1221:446": "abhinirhartavyā iti svarasavāhinaḥ kartavyāḥ |",
  "SA14n1221:447": "atyayeneti |",
  "SA14n1221:448": "atyayo'vadhiḥ |",
  "SA14n1221:449": "abhavyaścetyādinā tathāgatasamanvāhṛtasyānuśaṃsamāha nantvānantaryasamādhisamāpannasya |",
  "SA14n1221:450": "na hi tasya bhūyo durgatiḥ sugatirvā |",
  "SA14n1221:451": "anantarameva bodhiprāptaiḥ |",
  "SA14n1221:452": "śeṣaṃ sugamamāparivartasamāpteḥ |",
  "SA14n1221:453": "vipratipattīradhikṛtya śāstram-",
  "SA14n1221:454": "[165] ālambanopapattau ca tatsvabhāvāvadhāraṇe |",
  "SA14n1221:455": "sarvākārajñatājñāne paramārthe sasaṃvṛtau ||5-40 ||",
  "SA14n1221:456": "[166] prayoge triṣu ratneṣu sopāye samaye muneḥ |",
  "SA14n1221:457": "viparyāse samārge ca pratipakṣavipakṣayoḥ ||5-41 ||",
  "SA14n1221:458": "[167] lakṣaṇe bhāvanāyāṃ ca matā vipratipattayaḥ |",
  "SA14n1221:459": "sarvākārajñatādhārāḥ ṣoḍhā daśa ca vādinām ||5-42 ||",
  "SA14n1221:460": "'ṣoḍhā daśa' ceti ṣaṭdaśa ca ṣoḍaśetyarthaḥ |",
  "SA14n1221:461": "kutaḥ ṣoḍaśa ?",
  "SA14n1221:462": "yatastāḥ ṣoḍaśasvartheṣu ālambanopapattyādiṣu |",
  "SA14n1221:463": "kathaṃ tarhi 'sarvākārajñatādhārāḥ' ālambanādistāsāṃ viṣayaḥ ?",
  "SA14n1221:464": "viṣayasambandhāttu sarvākārajñatāyāṃ viṣayatvopacāraḥ |",
  "SA14n1221:465": "tadyathā rājaputre'parāddho rājanyaparāddho bhavati |",
  "SA14n1221:466": "vipratipattayopi prāyeṇa pratipakṣapāṭhādunnetavyāḥ |",
  "SA14n1221:467": "tatrādyā vipratipattiḥ |",
  "SA14n1221:468": "yadi sarvākārajñatāyā abhāva ālambanaṃ sa tarhi katamaḥ ?",
  "SA14n1221:469": "yadi dharmāṇāṃ parikalpitaḥ svabhāvastadevaṃ bhrāntiḥ syādvālavijñānavat |",
  "SA14n1221:470": "atha paratantraḥ sa kathamabhāvaḥ ?",
  "SA14n1221:471": "atra parihāraḥ |",
  "SA14n1221:472": "yasya svabhāvo nāsti so'bhāvaḥ |",
  "SA14n1221:473": "nāsti sāṃyogikaḥ svabhāvo dharmāṇāṃ svayamabhāvāt |",
  "SA14n1221:474": "api ca tathatā svabhāvo dharmāṇāṃ sā cābhāva ityālambanopapattau vipratipattiḥ ||",
  "SA14n1221:475": "yadyabhāvāḥ sarvadharmāḥ kenopāyakauśalyenādikarmiko dānādiṣu carati ?",
  "SA14n1221:476": "deyadāyakadānādīnāmabhāvasvabhāvāvadhāraṇameva tasyopāyakauśalyamiti tatsvabhāvāvadhāraṇe vipratipattiḥ ||",
  "SA14n1221:477": "dṛṣṭasatyasya tarhi kimupāyakauśalyam ?",
  "SA14n1221:478": "sa āryeṇa cakṣuṣā dharmān vyavalokayan bhāvamapi paratantraṃ svabhāvaṃ nopalabhate |",
  "SA14n1221:479": "saṃyogikena svabhāvena parikalpitena vā tasyāpyabhāvāt |",
  "SA14n1221:480": "kiṃ punarabhāvaṃ parikalpitaṃ svabhāvaṃ,",
  "SA14n1221:481": "tasyātyantamasattvāt |",
  "SA14n1221:482": "sa dānādau caran deyadāyakadānādīn pratyekamabhāva iti saṃjānīte |",
  "SA14n1221:483": "bhāvābhāvānupalambhe kathamabhāvaṃ saṃjānīte ?",
  "SA14n1221:484": "saṃvṛtyā na tu paramārthena |",
  "SA14n1221:485": "iha dānādayaḥ sarve mārgaprakārāḥ sarvākārāḥ |",
  "SA14n1221:486": "teṣu jñātā(to)",
  "SA14n1221:487": "bhāvābhāvānupalambhaḥ |",
  "SA14n1221:488": "tato jñānaṃ koṭiṣvabhāvasaṃjñeti sarvākārajñatājñāne vipratipattiḥ ||",
  "SA14n1221:489": "yā saṃvṛtiḥ sa eva paramārthaḥ |",
  "SA14n1221:490": "eta ekaiva tayostathatā |",
  "SA14n1221:491": "api tu skandheṣu bhāvasaṃjñināṃ tatparihārārthamabhāva iti saṃvṛtyā nirdiśyate'bhāvasaṃjñināṃ bhāva iti |",
  "SA14n1221:492": "paramārthato na bhāva upalabhyate nāpyabhāva iti satyadvaye vipratipattiḥ ||",
  "SA14n1221:493": "prayogaścaryā |",
  "SA14n1221:494": "kathaṃ caryā ?",
  "SA14n1221:495": "śūnyāḥ sarvadharmā iti |",
  "SA14n1221:496": "sarvāsu ca śūnyatāsu dānādau ca sarva trakoṭitrayānupalambheneti prayoge vipratipattiḥ ||",
  "SA14n1221:497": "buddha iti karmaṇi niṣṭhā |",
  "SA14n1221:498": "tato jñātaḥ sarvo buddhaḥ syāt |",
  "SA14n1221:499": "atha buddhavāniti buddhaḥ kena kartari ktaḥ ?",
  "SA14n1221:500": "sarvaśca cetano buddhaḥ syāt |",
  "SA14n1221:501": "atrottaram |",
  "SA14n1221:502": "bhūtārtha iti buddhaḥ |",
  "SA14n1221:503": "bhūtā nya(ya)",
  "SA14n1221:504": "sya dharmā abhisaṃbuddhā iti vā |",
  "SA14n1221:505": "bhūto asyārthaḥ pratividdha iti vā |",
  "SA14n1221:506": "abhisaṃbuddhā yathāvat sarvadharmā asyeti vā |",
  "SA14n1221:507": "caturṣvapi pakṣeṣu bahuvrīhau kṛte nairuktavidhiḥ kartavyaḥ |",
  "SA14n1221:508": "bhūtārtha ityartho jñeyaḥ |",
  "SA14n1221:509": "tatsambandhādvodhaḥ |",
  "SA14n1221:510": "samāsārthaḥ-bhūtamevārtho yasya bodhasya sa buddhaḥ |",
  "SA14n1221:511": "anyeṣāmavaśyaṃ kvacidbhrānteḥ |",
  "SA14n1221:512": "bhūtārthaḥ kathaṃ buddhaḥ ?",
  "SA14n1221:513": "bhūtasya bubhdāvo arthasya sattvaṃ iti bhāvaḥ |",
  "SA14n1221:514": "bhūtā asya dharmā abhisambuddhā iti bhūtāḥ |",
  "SA14n1221:515": "bhūtairarthaiḥ puruṣasya sambandho jñānakṛta eva |",
  "SA14n1221:516": "iha tu prakarṣagaterabhisambodhaḥ kṛta iti pradarśanārthamabhisambuddhagrahaṇam |",
  "SA14n1221:517": "asyeti samāsārthaḥ |",
  "SA14n1221:518": "samāsastu dvayoreva padayoḥ |",
  "SA14n1221:519": "tatra bhutaśabdasya bubhdāvo dhramasya dvitīyākṣaralopaḥ |",
  "SA14n1221:520": "bhūto'syārthaḥ pratividdha iti |",
  "SA14n1221:521": "pratividdhaḥ pratyakṣārthaḥ |",
  "SA14n1221:522": "tripado bahuvrīhiḥ |",
  "SA14n1221:523": "ddhaśabdātpūrvasya śabdasya curādeśaḥ |",
  "SA14n1221:524": "abhisambuddhā yathāvatsarvadharmā asyeti |",
  "SA14n1221:525": "matibuddhipūjārthebhyaśceti vartamāne ktaḥ |",
  "SA14n1221:526": "ktasya ca vartamāna iti kartari ṣaṣṭhi |",
  "SA14n1221:527": "atrādyasya padasya buśabdaḥ |",
  "SA14n1221:528": "atha dvitīyasya takāraḥ |",
  "SA14n1221:529": "tṛtīyasya dhaśabda iti buddharatne vipratipattiḥ ||",
  "SA14n1221:530": "atha dharmaratnaṃ katamat ? bodhiḥ |",
  "SA14n1221:531": "sarvadharmotkṛṣṭatvāt |",
  "SA14n1221:532": "tatra yadi dharmatā dharmātpṛthageva gaṇyate,",
  "SA14n1221:533": "'dvayamidaṃ dharmadharmatāsaṃgrahāt' iti vacanāt,",
  "SA14n1221:534": "tadā tāthāgataṃ jñānaṃ bodhiḥ |",
  "SA14n1221:535": "iṇajādibhya iti budherbhāva iṇa |",
  "SA14n1221:536": "atha dharmatāpi dharmādharmaprakṛtitvāt |",
  "SA14n1221:537": "tadāsyaiva dharmaratnaṃ bhūtakoṭitvāt tattvaśikharatvādityarthaḥ |",
  "SA14n1221:538": "tadā ca karmaṇi budheriṇa |",
  "SA14n1221:539": "ubhayathāpi buddhistāthāgate jñāne pravartate prakarṣagateḥ |",
  "SA14n1221:540": "tatra dharmatāpakṣamadhikṛtyāha |",
  "SA14n1221:541": "“bodhiḥ śūnyatā tathatā bhūtakoṭirdharmatā dharmadhātuḥ“ iti |",
  "SA14n1221:542": "tatra śūnyatā lakṣaṇataḥ |",
  "SA14n1221:543": "tathatā nirvikāratvāt |",
  "SA14n1221:544": "bhūtakoṭistattvaśikharatvāt |",
  "SA14n1221:545": "dharmatā dharmaprakṛtitvāt |",
  "SA14n1221:546": "dharmadhāturāryadharmāṇāṃ hetutvāt |",
  "SA14n1221:547": "punarāha |",
  "SA14n1221:548": "“nāmadheyamātrametat bodhiriti“ iti |",
  "SA14n1221:549": "itiśabdo bhinnakramaḥ |",
  "SA14n1221:550": "nāmadheyamātrametaditi yo'rthaḥ so'rtho bodhirityarthaḥ |",
  "SA14n1221:551": "nāmadheyānāmarthaśūnyatā bodhiriti yāvat |",
  "SA14n1221:552": "punarāha |",
  "SA14n1221:553": "“abhedārtho bodhyarthaḥ“ iti |",
  "SA14n1221:554": "sarvajñajñānatathatāmātraprakhyānāt |",
  "SA14n1221:555": "jñānapakṣamadhikṛtyāha |",
  "SA14n1221:556": "“bodhistathatā'vitathatā'nanyatathatā'nanyathābhāvo bodheḥ“ iti |",
  "SA14n1221:557": "tatra bodhestathateti bodhasya tathatā |",
  "SA14n1221:558": "tathaiva bodharūpeṇaiva bhāvo nālīkena rūpeṇa |",
  "SA14n1221:559": "avitathatetyabhrāntatā |",
  "SA14n1221:560": "ananyatathateti bodhādanyo'līkastasya tathatā bodharūpatā |",
  "SA14n1221:561": "asatā tena rūpeṇa bodhasyaiva prakhyānāt |",
  "SA14n1221:562": "tadviraho'nanyatathatā |",
  "SA14n1221:563": "ananyathībhāva iti |",
  "SA14n1221:564": "bodhasya prakṛtiḥ svenātmanā prakāśaḥ |",
  "SA14n1221:565": "tasyānyathībhāvo'līkenātmanā prakāśaḥ |",
  "SA14n1221:566": "tadviraho'nanyathībhāvaḥ |",
  "SA14n1221:567": "sarvavibhramaviveko jñānasya bodhirityarthaḥ |",
  "SA14n1221:568": "punarāha |",
  "SA14n1221:569": "“nāmanimittamātrametadvodhiriti“ iti |",
  "SA14n1221:570": "itiśabdo bhinnakramaḥ |",
  "SA14n1221:571": "nāmanimittamātrametaditi yo bodhaḥ sā bodhirityarthaḥ |",
  "SA14n1221:572": "prayoga eṣa bodherbodhiṃ sūcayati |",
  "SA14n1221:573": "na tvayaṃ bodhiravikalpatvāttasyāḥ |",
  "SA14n1221:574": "tatra nāmetyarūpiṇaḥ skandhāḥ |",
  "SA14n1221:575": "teṣāmalīko'rthasadṛśa ākāro nimittam |",
  "SA14n1221:576": "punarāha |",
  "SA14n1221:577": "“buddhānāṃ bodhastasmadvodhiḥ“ iti |",
  "SA14n1221:578": "prakarṣagateriti bhāvaḥ |",
  "SA14n1221:579": "punarāha “buddhairabhisambuddhā tasmādvodhiḥ“ iti |",
  "SA14n1221:580": "arthaḥ pradhānamasminvacane na śabdaḥ |",
  "SA14n1221:581": "buddhānāmadhigatastasmādvodhirityarthaḥ |",
  "SA14n1221:582": "ṣaṣṭhīsamāse kṛte pūrvapadasya bobhāvaḥ |",
  "SA14n1221:583": "uttarapadasya dhiśabdaḥ śeṣaḥ |",
  "SA14n1221:584": "umāśabdavanniyoga iti dharmaratne vipratipattiḥ ||",
  "SA14n1221:585": "saṃhatatvāt saṃghaḥ |",
  "SA14n1221:586": "abhedyo'cchedya ityarthaḥ |",
  "SA14n1221:587": "kasmādabhedyaḥ |",
  "SA14n1221:588": "kena vā |",
  "SA14n1221:589": "samyaksambodherabhedyaḥ |",
  "SA14n1221:590": "sadevakena samārakena lokena hīnabodherāhārakairdharmairakuśalaiśceti saṃgharatne vipratipattiḥ ||",
  "SA14n1221:591": "'sopāye samaye muneḥ iti kārikāpāṭhe upāyakauśalamupāya uktaḥ |",
  "SA14n1221:592": "viṣayeṇa viṣayiṇo nirdeśāt |",
  "SA14n1221:593": "abhisamayaḥ samayaḥ ityuktaḥ |",
  "SA14n1221:594": "ayo bodhaḥ |",
  "SA14n1221:595": "sa(saṃ)śabdaḥ saṃmukhārthaḥ |",
  "SA14n1221:596": "mithyājñānamajñānameveti bhāvaḥ |",
  "SA14n1221:597": "muneriti bhāvapradhānam |",
  "SA14n1221:598": "buddhatvasyetyarthaḥ |",
  "SA14n1221:599": "upāyakauśalyaṃ bodherabhisamayaṃ ceti samudāyārthaḥ |",
  "SA14n1221:600": "“avirahitasarvajñatācitto dānādiṣu carati koṭītrayānupalambhena |",
  "SA14n1221:601": "na ca dānādīnāṃ vipākamātmani spṛhayati |",
  "SA14n1221:602": "kintu sarvasattvaparimocanāya samyaksambodhau pariṇāmayati“ ityādikamupāyakauśalyaṃ vistareṇetyupāyakauśalye vipratipattiḥ ||",
  "SA14n1221:603": "astyabhisamayo niḥprapañcetyatra na bhāvo nābhāva ityabhisamaye vipratipattiḥ ||",
  "SA14n1221:604": "sūtre prapañcaśabdaḥ paṭhyate |",
  "SA14n1221:605": "śāstre viparyāsaśabdaḥ |",
  "SA14n1221:606": "ubhayorekārthatvāt |",
  "SA14n1221:607": "rūpaṃ nityamanityaṃ rūpaṃ sukhaṃ duḥkhaṃ rūpamātmānātmetyādayo viparyāsasyātibahavaḥ |",
  "SA14n1221:608": "saṃkṣepato yāvānvikalpaḥ sa sarvaḥ prapañcaḥ |",
  "SA14n1221:609": "aprapañcānna prapañcayatīti pratipakṣaḥ |",
  "SA14n1221:610": "aprapañco dharmadhāturnirvikalpatvāt |",
  "SA14n1221:611": "tanna prapañcayatīti na vikalpayatīti viparyāse vipratipattiḥ ||",
  "SA14n1221:612": "iha bodhisattvena durgatimārgā jñātavyāḥ sahetuphalaistebhyaśca sattvā nivārayitavyāḥ |",
  "SA14n1221:613": "evaṃ narakinannaragaruḍagandharvādimārgāḥ |",
  "SA14n1221:614": "evaṃ cāturmahārājikānāṃ trāyastriṃśānāṃ yāvannaivasaṃjñānāsaṃjñāyatanānām |",
  "SA14n1221:615": "evaṃ śrotaāpannamārgo yāvadarhanmārgaḥ pratyekabuddhamārgo bodhisattvamārgo buddhamārgaśca jñātavyaḥ sahetuḥ saphalaḥ |",
  "SA14n1221:616": "ye ca yasmin pale vyavasthāpanīyāstāṃsteṣu vyavasthāpayati yāvabudddhatve |",
  "SA14n1221:617": "svayaṃ tu hīnayānabhūmīḥ sarvā (rva ?)",
  "SA14n1221:618": "jñānena cātikramya bodhisattvayānamavakrāmatīti mārge vipratipattiḥ ||",
  "SA14n1221:619": "iha sarva evāryapudgalāḥ kleśopakleśaiḥ kāmarūpārūpyadhātubhirbodhipakṣaiḥ pāramitādibhistatphalaiśca sarvāryadharmerna saṃyuktvā na visaṃyuktvā arūpiṇo'nidarśanā ekalakṣaṇā yadutālakṣaṇāḥ |",
  "SA14n1221:620": "ya evaṃ na jānanti tān prati saṃvṛsyā nirdiśyate bodhipakṣā dharmā bodherāhārakā bodhyāvaraṇānāmapahārakā iti vipakṣapratipakṣayorvipratipattiḥ ||",
  "SA14n1221:621": "vistareṇa bhagavatā dharmāṇāṃ lakṣaṇaṃ deśitaṃ sattvānāmavatāraṇāya saṃvṛtyā paramārthatastena lakṣaṇe śikṣitavyaṃ nālakṣaṇe |",
  "SA14n1221:622": "yataḥ sthita evaiṣa nityaṃ lakṣaṇadhāturiti lakṣaṇe vipratipattiḥ ||",
  "SA14n1221:623": "yadyalakṣaṇāḥ pāramitādayo dharmāḥ kathamalakṣaṇānāṃ teṣāṃ bhāvanā bhavati ?",
  "SA14n1221:624": "“nāsti subhūte'bhāvasvabhāveṣu dharmeṣu bhāvasaṃjñinaḥ prajñāpāramitā bhāvanāviparyāsāt |",
  "SA14n1221:625": "api tu sarvāsāṃ dharmasaṃjñānāṃ bhāvanāvibhāvane prajñāpāramitā |",
  "SA14n1221:626": "evaṃ yāvannāsti bhāvasaṃjñino dānapāramitā bhāvanā |",
  "SA14n1221:627": "eṣohamasmai idaṃ dadāmītyevaṃ saṃjñinaḥ |",
  "SA14n1221:628": "“ evaṃ bodhipakṣādiṣu vaktavyam |",
  "SA14n1221:629": "dṛṣṭasatyāstu dharmāṇāṃ kevalamabhāvasvabhāvatāṃ bhāvayanti na bhāvasaṃjñayā nānyabhāvasaṃjñayā |",
  "SA14n1221:630": "saṃjñā hi prapañcaḥ prajñāpāramitā tu niḥprapañceti bhāvanāyāṃ vipratipattiḥ |",
  "SA14n1221:631": "avakīrṇakusumanāmāno bodhisattvā iha parivarte bodhau vyākṛtāḥ |",
  "SA14n1221:632": "atastairupalakṣitaḥ parivartastatparivartaḥ ||",
  "SA14n1221:633": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāmaṣṭaviṃśatitamaḥ parivartaḥ ||"
}