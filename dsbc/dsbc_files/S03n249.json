{
  "S03n249:0": "26. ruru-jātakam",
  "S03n249:1": "paraduḥkhameva duḥkhaṃ sāghūnām |",
  "S03n249:2": "taddhi na sahante nātmaduḥkham |",
  "S03n249:3": "tadyathānuśrūyate-",
  "S03n249:4": "bodhisattvaḥ kila sālabakulapiyālahintālatamālanaktamālavidulaniculakṣipabahule śiṃśapātiniśaśamīpalāśaśākakuśavaṃśaśaravaṇagahane kadambasarjārjunadhavakhadirakuṭajanicite vividhavallīpratānāvaguṇṭhitabahutaruviṭape rurupṛṣatasṛmaracamaragajagavaya mahiṣahariṇanyaṅkuvarāhadvīpitarakṣuvyāghravṛkasiṃharkṣādimṛgavicarite manuṣyasaṃpātavirahite mahatyaraṇyavanapradeśe tatpakāñcanojjvalavarṇaḥ sukumāraromā nānāvidhapadmarāgendranīlamarakatavaiḍūryaruciravarṇabinduvidyotitavicitragātraḥ snigdhābhinīlavimalavipulanayano manīmayairivāparuṣaprabhairviṣāṇakṣurapradeśaiḥ paramadarśanīyarūpo ratnākara iva pādacārī rurumṛgo babhūva |",
  "S03n249:5": "sa jānānaḥ svasya vapuṣo'tilobhanīyatāṃ tanukāruṇyatāṃ ca janasya nirjanasaṃpāteṣu vanagahaneṣvabhireme,",
  "S03n249:6": "paṭuvijñānatvācca tatra tatra vyādhajanaviracitāni yantrakūṭavāgurāpāśāvapātalepakāṣṭhanivāpabhojanāni samyak pariharannanugāminaṃ ca mṛgasārthamavabodhayannācārya iva piteva ca mṛgāṇāmādhipatyaṃ cakāra |",
  "S03n249:7": "rūpavijñānasaṃpattiḥ kriyāsauṣṭhavasaṃskṛtā |",
  "S03n249:8": "svahitānveṣiṇi jane kutra nāma na pūjyate ||1 ||",
  "S03n249:9": "atha sa kadācinmahātmā tasmin vanagahane vāsopagatastatsamīpavāhinyā navāmbupurṇayā mahavegayā nadyā hriyamāṇasya puruṣasyākranditaśabdaṃ śuśrāva |",
  "S03n249:10": "hriyamāṇamanāthamaplavaṃ saritodīrṇajalaughavegayā |",
  "S03n249:11": "abhidhāvata dīnavatsalāḥ kṛpaṇaṃ tārayituṃ javena mām ||2 ||",
  "S03n249:12": "na vilambitumatra śakyate śramadoṣavidheyabāhunā |",
  "S03n249:13": "na ca gādhamavāpyate kvacittadayaṃ māṃ samayo'bhidhāvitum ||3 ||",
  "S03n249:14": "atha bodhisattvastena tasya karuṇenākranditaśabdena hṛdiva samabhihanyamāno mā bhairmā bhairiti janmaśatābhyastāṃ bhayaviṣādadainyaśramāpanodinīmāmreḍitābhiniṣpīḍitaspaṣṭapadāmuccairmānuṣīṃ vācaṃ visṛjaṃstasmādvanagahanādviniṣpapāt |",
  "S03n249:15": "dūrata eva ca taṃ puruṣamiṣṭamivopāyanamānīyamānaṃ salilaughena dadarśa |",
  "S03n249:16": "tatastaduttāraṇaniścitātmā svaṃ prāṇasaṃdehamacintayitvā |",
  "S03n249:17": "sa tāṃ nadīṃ bhīmarayāṃ jagāhevimokṣobhayan vīra ivārisenām ||4 ||",
  "S03n249:18": "āvṛtya mārga vapuṣātha tasya māmāśrayasveti tamabhyuvāca |",
  "S03n249:19": "trāsāturatvācchramavihvalāṅgaḥ sa pṛṣṭhamevādhiruroha tasya ||5 ||",
  "S03n249:20": "saṃsādyamāno'pi nareṇa tena vivartyamāno'pi nadīrayeṇa |",
  "S03n249:21": "sattvocchrayādaskhalitoruvīryaḥ kūlaṃ yayau tasya manonukūlam ||6 ||",
  "S03n249:22": "prāpayya tīramatha taṃ puruṣaṃ pareṇa",
  "S03n249:23": "prītyudgamena vinivartitakhedaduḥkham |",
  "S03n249:24": "svenoṣmaṇā samapanīya ca śītamasya",
  "S03n249:25": "gaccheti taṃ sa visasarja nivedya mārgam ||7 ||",
  "S03n249:26": "atha sa puruṣaḥ snigdhabāndhavasuhṛjjanadurlabhena tena tasyādbhutenābhyupapattisaumukheyan samāvarjitahṛdayastayā cāsya rūpaśobhayā samutthāpyamānavismayabahumānaḥ praṇamyainaṃ tattatpriyamuvāca-",
  "S03n249:27": "ā bālyātsaṃbhṛtasnehaḥ suhṛdvāndhava eva vā |",
  "S03n249:28": "nālaṃ kartumidaṃ karma madarthe yatkṛtaṃ tvayā || 8 ||",
  "S03n249:29": "tvadīyāstadime prāṇāstvadarthe yadi nāma me |",
  "S03n249:30": "svalpe'pi viniyujyeran sa me syadatyanugrahaḥ ||9 ||",
  "S03n249:31": "tadājñāsaṃpradānena kartumarhasyanugraham |",
  "S03n249:32": "viniyogakṣamatvaṃ me bhavān yatrāvagacchati ||10 ||",
  "S03n249:33": "athainaṃ bodhisattvaḥ saṃrādhayān pratyuvāca-",
  "S03n249:34": "na citrarūpā sujane kṛtajñatā nisargasiddhaiva hi tasya sā sthitiḥ |",
  "S03n249:35": "jagattu dṛṣṭvā samudīrṇavikriyaṃ kṛtajñatāpyadya guṇeṣu gaṇyate ||11 ||",
  "S03n249:36": "yatastvāṃ bravīmi kṛtamidamanusmaratā bhavatā nāyamarthaḥ kasmaicinnivedyaḥ īdṛśenāsmi sattvaviśeṣeṇottārita iti |",
  "S03n249:37": "āmiṣabhūtamatilobhanīyamidaṃ hi me rūpam |",
  "S03n249:38": "paśya |",
  "S03n249:39": "tanughṛṇāni bahulaulyādanibhṛtāni ca prāyeṇa mānuṣahṛdayāni |",
  "S03n249:40": "tadātmani guṇāṃścaiva māṃ ca rakṣitumarhasi |",
  "S03n249:41": "na hi mitreṣvabhidrohaḥ kvacidbhavati bhūtaye ||12 ||",
  "S03n249:42": "mā caivamucyamāno manyupraṇayavirasaṃ hṛdayaṃ kārṣiḥ |",
  "S03n249:43": "mṛgā hi vayamanabhyastamānusopacāraśāṭhyāḥ | api ca |",
  "S03n249:44": "tatkṛtaṃ vañcanādakṣairmithyāvinayapaṇḍitaiḥ |",
  "S03n249:45": "yena bhāvavinīto'pi janaḥ sāśaṅkamīkṣyate ||13 ||",
  "S03n249:46": "tadetatpriyaṃ bhavatā saṃpādyamānamicchāmīti |",
  "S03n249:47": "sa tatheti pratiśrutya praṇamya pradakṣiṇīkṛtya ca taṃ mahāsattvaṃ svagṛhamabhyajagāma |",
  "S03n249:48": "tena khalu samayena tatrānyatamasya rājño devī satyasvapnā babhūva |",
  "S03n249:49": "sā yaṃ yamātiśayikaṃ svapnaṃ dadarśa,",
  "S03n249:50": "sa tathaivābhavat |",
  "S03n249:51": "sā kathācinnidrāvaśamupagatā pratyuṣasamaye svapnaṃ paśyati sma sarvaratnasamāhāramiva śriyā jvalantaṃ siṃhāsanasthaṃ rurumṛgaṃ sarājikayā parṣadā parivṛtaṃ vispaṣṭākṣarapadanyasena mānuṣeṇa vacasā dharmaṃ deśayantam |",
  "S03n249:52": "vismayā kṣiptahṛdayā ca bhartuḥ prabodhapaṭahadhvaninā saha sā vyabudhyata |",
  "S03n249:53": "yathāprastāvaṃ ca samupetya rājānaṃ labdhaprasarapraṇayasaṃmānā-",
  "S03n249:54": "sā mismayotphullatarekṣaṇaśrīḥ prītyā samutkampikapolaśobhā |",
  "S03n249:55": "upāyaneneva nṛpaṃ dadarśa tenādbhutasvapnanivedanena ||14 ||",
  "S03n249:56": "nivedya ca taṃ svapnātiśayaṃ rājñe sādaraṃ punaruvāca-",
  "S03n249:57": "tatsādhu tāvatkiryatāṃ mṛgasya tasyopalambhaṃ prati deva yatnaḥ |",
  "S03n249:58": "antaḥpuraṃ ratnamṛgeṇa tena tārāmṛgeṇeva nabho virājet ||15 ||",
  "S03n249:59": "atha sa rājā dṛṣṭapratyayastasyāḥ svapnadarśanasya pratigṛhya tadvacanaṃ tatpriyakāmyayā ratnamṛgādhigamalobhācca tasya mṛgasyānveṣaṇārthaṃ sarvaṃ vyādhagaṇaṃ samādideśa |",
  "S03n249:60": "pratyahaṃ ca puravare goṣaṇāmiti kārayāmāsa-",
  "S03n249:61": "hemacchavirmaṇiśatairiva citragātraḥ",
  "S03n249:62": "khyāto mṛgaḥ śrutiṣu dṛṣṭacaraśca kaiścit |",
  "S03n249:63": "yastaṃ pradarśayati tasya dadāti rājā",
  "S03n249:64": "grāmottamaṃ paridaśā rucirāḥ striyaśca ||16 ||",
  "S03n249:65": "atha sa puruṣastāṃ ghoṣaṇāṃ punaḥ punarupaśrutya-",
  "S03n249:66": "dāridryaduḥkhagaṇanaparikhinnacetāḥ",
  "S03n249:67": "smṛtvā ca taṃ rurumṛgasya mahopakāram |",
  "S03n249:68": "lobhena tena ca kṛtena vikṛṣyamāṇo",
  "S03n249:69": "dolāyamānahṛdayo vimamarśa tattat ||17 ||",
  "S03n249:70": "kiṃ nu khalu karomi ?",
  "S03n249:71": "guṇaṃ paśyāmyuta dhanasamṛddhim ?",
  "S03n249:72": "kṛtamanupālayāmyuta kuṭumbatantram ?",
  "S03n249:73": "paralokamudbhāvayāmyatheyamam ?",
  "S03n249:74": "sadvṛttamanugacchāmyutāho lokavṛttam ?",
  "S03n249:75": "śriyamanugacchāmyutāhosvitsādhudayitāṃ śriyam ?",
  "S03n249:76": "tadātvaṃ paśyāmyutāyatimiti |",
  "S03n249:77": "athāsya lobhākulitamaterevamabhūt-śakyamadhigatavipuladhanasamṛddhinā svajanamitrātithipraṇayijanasaṃmānanapareṇa sukhānyanubhavatā paro'pi lokaḥ saṃpādayitum |",
  "S03n249:78": "iti niścitamatirvismṛtya taṃ rurumṛgasyopakāraṃ samupetya rājānamuvāca-ahaṃ deva taṃ mṛgavaramadhivāsaṃ cāsya jānāmi |",
  "S03n249:79": "tadājñāpaya kasmai pradarśayāmyenamiti |",
  "S03n249:80": "tacchrutvā sa rājā pramuditamanāḥ-mamaivainaṃ bhadra pradarśayetyuktvā mṛgayāprayāṇānurūpaṃ veṣamāsthāya mahatā balakāyena parivṛtaḥ puravarānnirgamya tena puruṣeṇādeśyamānamārgastaṃ nadītīramupajagāma |",
  "S03n249:81": "parikṣipya ca tadvanagahanaṃ samagreṇa balakāyena dhanvī hastāvāpi vyavasitāptapuruṣaparivṛtaḥ sa rājā tenaiva puruṣeṇādeśyamānamārgastadvanagahanamanupraviveśa |",
  "S03n249:82": "atha sa puruṣastaṃ rurumṛgaṃ viśvastasthitamālokya pradarśayāmāsa rājñe-ayamayaṃ deva sa mṛgavaraḥ |",
  "S03n249:83": "paśyatvenaṃ devaḥ,",
  "S03n249:84": "prayatnaśca bhavatviti |",
  "S03n249:85": "tasyonnāmayato bāhuṃ mṛgasaṃdarśanādarāt |",
  "S03n249:86": "prakoṣṭhānnyapatatpāṇirvinikṛtta ivāsinā ||18 ||",
  "S03n249:87": "āsādya vastūni hi tādṛśāni kriyāviśeṣairabhisaṃskṛtāni |",
  "S03n249:88": "labdhaprayāmāṇi vipakṣamāndyātkarmāṇi sadyaḥ phalatāṃ vrajanti ||19 ||",
  "S03n249:89": "atha sa rājā tatpradarśitena mārgeṇa rurusaṃdarśanakutūhale nayane vicikṣepa |",
  "S03n249:90": "vane'tha tasminnavameghanīle jvalattanuṃ ratnanidhānalakṣmyā |",
  "S03n249:91": "guṇairuruṃ taṃ sa ruruṃ dadarśa śātahnadaṃ vahnimivābhramakṣe ||20 ||",
  "S03n249:92": "tadrūpaśobhāhṛtamānaso'tha sa bhūmipastadgrahaṇātilobhāt |",
  "S03n249:93": "kṛtvā dhanurbāṇavidaṣṭamaurvi bibhitsayā cainamupāruroha ||21 ||",
  "S03n249:94": "atha bodhisattvaḥ samantato janakolāhalamupaśrutya vyaktaṃ samantātparivṛtto'smīti niścitamatirvyaddhukāmamupārūḍhaṃ cāvetya rājānaṃ nāyamapayānakāla iti viditvā viśadapadākṣareṇa mānuṣeṇa vacasā rājānamābabhāṣe-",
  "S03n249:95": "tiṣṭha tāvanmahārāja mā māṃ vyātsīrnararṣabha |",
  "S03n249:96": "kautūhalamidaṃ tāvadvinodayitumarhasi ||22 ||",
  "S03n249:97": "asminnirjanasaṃpāte nirataṃ gahane vane |",
  "S03n249:98": "asāvatra mṛgo'stīti ko nu te māṃ nyavedayat ||23 ||",
  "S03n249:99": "atha sa rājā tasyādbhūtena mānuṣeṇābhivyāhāreṇa bhṛśataramāvarjitahṛdayastamasmai puruṣaṃ śarāgreṇa nirdideśa-ayamasyātyadbhutasya no darśayiteti |",
  "S03n249:100": "atha bodhisattvastaṃ puruṣaṃ pratyabhijñāya vigarhamāṇa uvāca-kaṣṭaṃ bhoḥ |",
  "S03n249:101": "satya eva pravādo'yamudakaughagataṃ kila |",
  "S03n249:102": "dārveva varamuddhatu nākṛtajñamatiṃ janam ||24 ||",
  "S03n249:103": "pariśramasya tasyeyamodṛśī pratyupakriyā |",
  "S03n249:104": "ātmano'pi na dṛṣṭo'yaṃ hitasyāpanayaḥ katham ||25 ||",
  "S03n249:105": "atha sa rājā kiṃ nu khalvayamevaṃ vijugupsata iti samutpannakautūhalaḥ sāvegastaṃ rurumuvāca-",
  "S03n249:106": "anirbhinnārthagambhīramanārabhyavigarhitam |",
  "S03n249:107": "tvadidaṃ samupaśrutya sākampamiva me manaḥ ||26 ||",
  "S03n249:108": "mṛgātiśaya tadbrūhi kamārabhyeti bhāṣase |",
  "S03n249:109": "manuṣyamamanuṣyaṃ vā pakṣiṇaṃ mṛgameva vā ||27 ||",
  "S03n249:110": "bodhisattva uvāca-",
  "S03n249:111": "nāyaṃ vigarhādara eva rājan kutsārhametattvavagamya karma |",
  "S03n249:112": "nāyaṃ punaḥ kartumiti vyavasyettīkṣṇākṣaraṃ tena mayaivamuktam ||28 ||",
  "S03n249:113": "ko hi kṣate kṣāramivāvasiñced rūkṣākṣaraṃ viskhaliteṣu vākyam |",
  "S03n249:114": "priye tu putre'pi cikitsakasya pravartate vyādhivaśāccikitsā ||29 ||",
  "S03n249:115": "yamuhyamānaṃ salilena hāriṇā kṛpavaśadabhyupapannavāhanam |",
  "S03n249:116": "tato bhayaṃ māṃ nṛvaredamāgataṃ na khalvasatsaṃgatamasti bhūtaye ||30 ||",
  "S03n249:117": "atha sa rājā taṃ puruṣaṃ tīkṣṇayā dṛṣṭyā nirbhartsanarūkṣamavekṣyovāca-satyamare re purā tvamanenaivamāpanno'bhyuddhṛta iti ?",
  "S03n249:118": "atha sa puruṣaḥ samāpatitabhayaviṣādasvedavaivarṇyadainyo hrīmandaṃ satyamityavocat |",
  "S03n249:119": "atha sa rājā dhik tvāmityenamavabhartysayan dhanuṣi śaraṃ saṃdhāyābravīt-mā tāvadbhoḥ !",
  "S03n249:120": "evaṃvidhenāpi pariśrameṇa mṛdūkṛtaṃ yasya na nāma cetaḥ |",
  "S03n249:121": "tulyākṛtīnāmayaśodhvajena kiṃ jīvatānena narādhamena ||31 ||",
  "S03n249:122": "ityuktvā muṣṭimābadhya tadvadhārthaṃ dhanuḥ pracakarṣa |",
  "S03n249:123": "atha bodhisattvaḥ karuṇayā mahatyā samuparudhyamānahṛdayastadantarā sthitvā rājānamuvāca-alamalaṃ mahārāja hataṃ hatvā |",
  "S03n249:124": "yadeva lobhadviṣataḥ pratāraṇāṃ vigarhitāmapyayamabhyupeyivān |",
  "S03n249:125": "hatastadeveha yaśaḥparikṣayād dhruvaṃ paratrāpi ca dharmasaṃkṣayāt ||32 ||",
  "S03n249:126": "asahyaduḥkhodayapītamānasāḥ patanti caivaṃ vyasaneṣu mānuṣāḥ |",
  "S03n249:127": "pralobhyamānāḥ phalasampadāśayā pataṃgamūrkhā iva dīpaśobhayā ||33 ||",
  "S03n249:128": "ataḥ kṛpāmatra kurūṣva mā ruṣaṃ yadīpsitaṃ caivamanena kiṃcana |",
  "S03n249:129": "kiruṣva tenainamavandhyasāhasaṃ sthitaṃ tvadājñāpravaṇaṃ hi me śiraḥ ||34 ||",
  "S03n249:130": "atha sa rājā tena tasyāpakāriṇyapi sadayatvenākṛtakena ca tatpratyupakārādareṇa paramavismitamatirjātaprasādaḥ sabahumānamudīkṣamāṇastaṃ ruruvaramuvāca-sādhu sādhu mahābhāga !",
  "S03n249:131": "pratyakṣogrāpakāre'pi dayā yasyeyamīdṛśī |",
  "S03n249:132": "guṇato mānuṣastvaṃ hi vayamākṛtimānuṣāḥ ||35 ||",
  "S03n249:133": "yenānukampyastu tavaiṣa jālmo hetuśca naḥ sajjanadarśanasya |",
  "S03n249:134": "dadāmi tenepsitamarthamasmai rājye tavāsmiṃśca yatheṣṭacāram ||36 ||",
  "S03n249:135": "rururuvāca-pratigṛhīto'yaṃ mayāvandhyo mahārājaprasādaḥ |",
  "S03n249:136": "tadājñāpaya yāvadiha saṃgamanaprayojanena tavopayogaṃ gacchāma iti |",
  "S03n249:137": "atha sa rājā taṃ ruruṃ gurumiva rathavaramāropya mahatā satkāreṇa puravaraṃ praveśya kṛtātithisatkāraṃ mahati siṃhāsane niveśya samutsāhayamānaḥ sāntaḥpuro'mātyagaṇaparivṛtaḥ prītibahumānasaumyamudīkṣamāṇo dharmaṃ papraccha-",
  "S03n249:138": "dharmaṃ prati manuṣyāṇāṃ bahudhā buddhayo gatāḥ |",
  "S03n249:139": "niścayastava dharme tu yathā taṃ vaktumarhasi ||37 ||",
  "S03n249:140": "atha bodhisattvastasya rājñaḥ saparṣatkasya sphuṭamadhuracitrākṣareṇa vacasā dharmaṃ deśayāmāsa-",
  "S03n249:141": "dayāṃ sattveṣu manye'haṃ dharmaṃ saṃkṣepato nṛpa |",
  "S03n249:142": "hiṃsāsteyanivṛttyādiprabhedaṃ vividhakriyam ||38 ||",
  "S03n249:143": "paśya mahārāja,",
  "S03n249:144": "ātmanīva dayā syāccetsvajane vā yathā jane |",
  "S03n249:145": "kasya nāma bhaveccittamadharmapraṇayāśivam ||39 ||",
  "S03n249:146": "dayāviyogāttu janaḥ paramāmeti vikriyām |",
  "S03n249:147": "manovākkāyavispandaiḥ svajane'pi jane yathā ||40 ||",
  "S03n249:148": "dharmārthī na tyajedasmād dayāmiṣṭaphalodayām |",
  "S03n249:149": "suvṛṣṭiriva sasyāni guṇān sā hi prasūyate ||41 ||",
  "S03n249:150": "dayākrāntaṃ cittaṃ na bhavati paradroharabhasaṃ",
  "S03n249:151": "śucau tasmin vāṇī vrajati vikṛtaṃ naiva ca tanuḥ |",
  "S03n249:152": "vivṛddhā tasyaivaṃ parahitaruciḥ prītyanusṛtān",
  "S03n249:153": "pradānakṣāntyādīñjanayati guṇān kīrtyanuguṇān ||42 ||",
  "S03n249:154": "dayālurnodvegaṃ janayati pareṣāmupaśamād",
  "S03n249:155": "dayāvān viśvāsyo bhavati jagatāṃ bāndhava iva |",
  "S03n249:156": "na saṃrambhakṣobhaḥ prabhavati dayādhīrahṛdaye",
  "S03n249:157": "na kopāgniścitte jvalati hi dayātoyaśiśire ||43 ||",
  "S03n249:158": "saṃkṣepeṇa dayāmataḥ sthiratayā paśyanti dharmaṃ buddhāḥ",
  "S03n249:159": "ko nāmāsti guṇaḥ sa sādhudayito yo nānuyāto dayām |",
  "S03n249:160": "tasmātputra ivātmanīva ca dayāṃ nītvā prakarṣaṃ jane",
  "S03n249:161": "sadvṛttena haranmanāṃsi jagatāṃ rājatvamudbhāvaya ||44 ||",
  "S03n249:162": "atha sa rājā samabhinandya tattasya vacanaṃ sayaurajānapado dharmaparāyaṇo babhūva |",
  "S03n249:163": "abhayaṃ ca sarvamṛgapakṣiṇāṃ dattvān |",
  "S03n249:164": "tadevaṃ paraduḥkhameva duḥkhaṃ sādhūnām |",
  "S03n249:165": "taddhi na sahante nātmaduḥkhamiti |",
  "S03n249:166": "karuṇāvarṇe'pi vācyam |",
  "S03n249:167": "sajjanamāhātmye khalajanakutsāyāmapyupaneyamiti |",
  "S03n249:168": " || iti ruru-jātakaṃ ṣaḍiṃvaśatitamam ||"
}