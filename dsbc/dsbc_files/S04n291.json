{
  "S04n291:0": "6 abhimukhī nāma ṣaṣṭhī bhūmiḥ |",
  "S04n291:1": "vajragarmo bodhisattva āha - yo'yaṃ bhavanto jinaputrā bodhisattvaḥ pañcamyāṃ bodhisattvabhūmau suparipūrṇamārgaḥ ṣaṣṭhīṃ bodhisattvabhūmimavatarati |",
  "S04n291:2": "sa daśabhirdharmasamatābhiravatarati |",
  "S04n291:3": "katamābhirdaśabhiḥ?",
  "S04n291:4": "yaduta sarvadharmānimittasamatayā ca sarvadharmālakṣaṇasamatayā ca sarvadharmānutpādasamatayā ca sarvadharmājātatayā ca sarvadharmaviviktasamatayā ca sarvadharmādiviśuddhisamatayā ca sarvadharmaniṣprapañcasamatayā ca sarvadharmānāvyūhānirvyūhasamatayā ca sarvadharmamāyāsvapnapratibhāsapratiśrutkodakacandrapratibimbanirmāṇasamatayā ca sarvadharmabhāvābhāvādvayasamatayā ca |",
  "S04n291:5": "ābhirdaśabhirdharmasamatābhiravatarati ||",
  "S04n291:6": "sa evaṃsvabhāvān sarvadharmān pratyavakṣemāṇo'nusṛjan anulomayan avilomayan śraddadhan abhiyan pratiyan avikalpayan anusaran vyavalokayan pratipadyamānaḥ ṣaṣṭhīmabhimukhīṃ bodhisattvabhūmimanuprāpnoti tīkṣṇayā ānulomikyā kṣāntyā |",
  "S04n291:7": "na ca tāvadanutpattikadharmakṣāntimukhamanuprāpnoti ||",
  "S04n291:8": "sa evaṃsvabhāvān sarvadharmānanugacchan bhūyasyā mātrayā mahākaruṇāpūrvaṃgamatvena mahākaruṇādhipateyatayā mahākaruṇāparipūrṇārthaṃ lokasya saṃbhavaṃ ca vibhavaṃ ca vyavalokayate |",
  "S04n291:9": "tasya lokasya saṃbhavaṃ ca vibhavaṃ ca vyavalokayata evaṃ bhavati - yāvatyo lokasamudācāropapattayaḥ sarvāḥ,",
  "S04n291:10": "tā ātmābhiniveśato bhavanti |",
  "S04n291:11": "ātmābhiniveśavigamato na bhavanti lokasamudācāropapattaya iti |",
  "S04n291:12": "tasyaivaṃ bhavati - tena khalu punarime bālabuddhya ātmābhiniviṣṭā ajñānatimirāvṛtā bhāvābhāvābhilāṣiṇo'yoniśomanasikāraprasṛtā vipathaprayātā mithyānucāriṇaḥ puṇyāpuṇyāneñjyānabhisaṃskārānupacinvanti |",
  "S04n291:13": "teṣāṃ taiḥ saṃskārairavaropitaṃ cittabījaṃ sāsravaṃ sopādānamāyatyāṃ jātijarāmaraṇapunarbhavābhinirvṛttisaṃbhavopagataṃ bhavati |",
  "S04n291:14": "karmakṣetrālayamavidyāndhakāraṃ tṛṣṇāsnehamasmimānapariṣyandanataḥ |",
  "S04n291:15": "dṛṣṭikṛtajālapravṛddhyā ca nāmarūpāṅkuraḥ prādurbhavati |",
  "S04n291:16": "prādurbhūto vivardhate |",
  "S04n291:17": "vivṛddhe nāmarūpe pañcānāmindriyāṇāṃ pravṛttirbhavati |",
  "S04n291:18": "pravṛttānāmindriyāṇāmanyonya(saṃ)",
  "S04n291:19": "nipātataḥ sparśaḥ |",
  "S04n291:20": "sparśasya saṃnipātato vedanā prādurbhavati |",
  "S04n291:21": "vedanāyāstata uttare'bhinandanā bhavati |",
  "S04n291:22": "tṛṣṇābhinandanata upādānaṃ vivardhate |",
  "S04n291:23": "upādāne vivṛddhe bhavaḥ saṃbhavati |",
  "S04n291:24": "bhave saṃbhūte skandhapañcakamunmajjati |",
  "S04n291:25": "unmagnaṃ skandhapañcakaṃ gatipañcake'nupūrvaṃ mlāyati |",
  "S04n291:26": "mlānaṃ vigacchati |",
  "S04n291:27": "mlānavigamājjvaraparidāhaḥ |",
  "S04n291:28": "jvaraparidāhanidānāḥ sarvaśokaparidevaduḥkhadaurmanasyopāyāsāḥ samudāgacchanti |",
  "S04n291:29": "teṣāṃ na kaścitsamudānetā |",
  "S04n291:30": "svabhāvānābhogābhyāṃ ca vigacchanti |",
  "S04n291:31": "na caiṣāṃ kaścidvigamayitā |",
  "S04n291:32": "evaṃ bodhisattvo'nulomākāraṃ pratītyasamutpādaṃ pratyavekṣate ||",
  "S04n291:33": "tasyaivaṃ bhavati - satyeṣvanabhijñānaṃ paramārthato'vidyā |",
  "S04n291:34": "avidyāprakṛtasya karmaṇo vipākaḥ saṃskārāḥ |",
  "S04n291:35": "saṃskārasaṃniśritaṃ prathamaṃ cittaṃ vijñānam |",
  "S04n291:36": "vijñānasahajāścatvāra upādānaskandhā nāmarūpam |",
  "S04n291:37": "nāmarūpavivṛddhiḥ ṣaḍāyatanam |",
  "S04n291:38": "indriyaviṣayavijñāgatrayasamavadhānaṃ sāsravaṃ sparśaḥ |",
  "S04n291:39": "sparśasahajā vedanā |",
  "S04n291:40": "vedanādhyavasānaṃ tṛṣṇā |",
  "S04n291:41": "tṛṣṇāvivṛddhirupādānam |",
  "S04n291:42": "upādānaprasṛtaṃ sāsravaṃ karma bhavaḥ |",
  "S04n291:43": "karmaniṣyando jātiḥ skandhonmajjanam |",
  "S04n291:44": "skandhaparipāko jarā |",
  "S04n291:45": "jīrṇasya skandhabhedo maraṇam |",
  "S04n291:46": "mriyamāṇasya vigacchataḥ saṃmūḍhasya sābhiṣvaṅgasya hṛdayasaṃtāpaḥ śokaḥ |",
  "S04n291:47": "śokasamutthitā vākpralāpāḥ paridevaḥ |",
  "S04n291:48": "pañcendriyanipāto duḥkham |",
  "S04n291:49": "manodṛṣṭinipāto daurmanasyam |",
  "S04n291:50": "duḥkhadaurmanasyabahulatvasaṃbhūtā upāyāsāḥ |",
  "S04n291:51": "evamayaṃ kevalo duḥkhaskandho duḥkhavṛkṣo'bhinirvartate kārakavedakavirahita iti ||",
  "S04n291:52": "tasyaivaṃ bhavati - kārakābhiniveśataḥ kriyāḥ prajñāyante |",
  "S04n291:53": "yatra kārako nāsti,",
  "S04n291:54": "kriyāpi tatra paramārthato nopalabhyate |",
  "S04n291:55": "tasyaivaṃ bhavati - cittamātramidaṃ yadidaṃ traidhātukam |",
  "S04n291:56": "yānyapīmāni dvādaśa bhavāṅgāni tathāgatena prabhedaśo vyākhyātāni,",
  "S04n291:57": "api sarvāṇyeva tāni cittasamāśritāni |",
  "S04n291:58": "tatkasya hetoḥ?",
  "S04n291:59": "yasmin vastuni hi rāgasaṃyuktaṃ cittamutpadyate tadvijñānam |",
  "S04n291:60": "vastusaṃskāre'smimoho'vidyā |",
  "S04n291:61": "avidyācittasahajaṃ nāmarūpam |",
  "S04n291:62": "nāmarūpavivṛddhiḥ ṣaḍāyatanam |",
  "S04n291:63": "ṣaḍāyatanabhāgīyaḥ sparśaḥ |",
  "S04n291:64": "sparśasahajā vedanā |",
  "S04n291:65": "vedayato'vitṛptistṛṣṇā |",
  "S04n291:66": "tṛṣṇārtasya saṃgraho'parityāga upādānam |",
  "S04n291:67": "eṣāṃ bhavāṅgānāṃ saṃbhavo bhavaḥ |",
  "S04n291:68": "bhavonmajjanaṃ jātiḥ |",
  "S04n291:69": "jātiparipāko jarā |",
  "S04n291:70": "jarāpagamo maraṇamiti ||",
  "S04n291:71": "tatra avidyā dvividhakāryapratyupasthānā bhavati |",
  "S04n291:72": "ālambanataḥ sattvān saṃmohayati,",
  "S04n291:73": "hetuṃ ca dadāti saṃskārābhinirvṛttaye |",
  "S04n291:74": "saṃskārā api dvividhakāryapratyupasthānā bhavanti |",
  "S04n291:75": "anāgatavipākābhinirvṛtti ca kurvanti,",
  "S04n291:76": "hetuṃ ca dadati vijñānābhinirvṛttaye |",
  "S04n291:77": "vijñānamapi dvividhakāryapratyupasthānaṃ bhavati |",
  "S04n291:78": "bhavapratisaṃdhiṃ ca karoti,",
  "S04n291:79": "hetuṃ ca dadāti nāmarūpābhinirvṛttaye |",
  "S04n291:80": "nāmarūpamapi dvividhakāryapratyupasthānaṃ bhavati |",
  "S04n291:81": "anyonyopastambhanaṃ ca karoti,",
  "S04n291:82": "hetuṃ ca dadāti ṣaḍāyatanābhinirvṛttaye |",
  "S04n291:83": "ṣaḍāyatanamapi dvividhakāryapratyupasthānaṃ bhavati |",
  "S04n291:84": "svaviṣayavibhaktitāṃ cādarśayati,",
  "S04n291:85": "hetuṃ ca dadāti sparśābhinirvṛttaye |",
  "S04n291:86": "sparśo'pi dvividhakāryapratyupasthāno bhavati |",
  "S04n291:87": "ālambanasparśanaṃ ca karoti,",
  "S04n291:88": "hetuṃ ca dadāti vedanābhinirvṛttaye |",
  "S04n291:89": "vedanāpi dvividhakāryapratyupasthānā bhavati |",
  "S04n291:90": "iṣṭāniṣṭobhayavimuktānubhavanaṃ ca karoti,",
  "S04n291:91": "hetuṃ ca dadāti tṛṣṇābhinirvṛttaye |",
  "S04n291:92": "tṛṣṇāpi dvividhakāryapratyupasthānā bhavati |",
  "S04n291:93": "saṃrajanīyavastusaṃrāgaṃ ca karoti,",
  "S04n291:94": "hetuṃ ca dadātyupādānābhinirvṛttaye |",
  "S04n291:95": "upādānamapi dvividhakāryapratyupasthānaṃ bhavati |",
  "S04n291:96": "saṃkleśabandhanaṃ ca karoti,",
  "S04n291:97": "hetuṃ ca dadāti bhavābhinirvṛttaye |",
  "S04n291:98": "bhavo'pi dvividhakāryapratyupasthāno bhavati |",
  "S04n291:99": "anyabhavagatipratyadhiṣṭhānaṃ ca karoti,",
  "S04n291:100": "hetuṃ ca dadāti jātyabhinirvṛttaye |",
  "S04n291:101": "jātirapi dvividhakāryapratyupasthānā bhavati |",
  "S04n291:102": "skandhonmajjanaṃ ca karoti,",
  "S04n291:103": "hetuṃ ca dadāti jarābhiniṃvṛttaye |",
  "S04n291:104": "jarāpi dvividhakāryapratyupasthānā bhavati |",
  "S04n291:105": "indriyapariṇāmaṃ ca karoti,",
  "S04n291:106": "hetuṃ ca dadāti maraṇasamavadhānābhinirvṛttaye |",
  "S04n291:107": "maraṇamapi dvividhakāryapratyupasthānaṃ bhavati - saṃskāravidhvaṃsanaṃ ca karoti,",
  "S04n291:108": "aparijñānānucchedaṃ ceti ||",
  "S04n291:109": "tatra avidyāpratyayāḥ saṃskārā ityavidyāpratyayatā saṃskārāṇāmanucchedo'nupastambhaśca |",
  "S04n291:110": "saṃskārapratyayaṃ vijñānamiti saṃskārapratyayatā vijñānānāmanucchedo'nupastambhaśca |",
  "S04n291:111": "peyālaṃ...jātipratyayatā jarāmaraṇasyānucchedo'nupastambhaśca |",
  "S04n291:112": "avidyānirodhātsaṃskāranirodha ityavidyāpratyayatābhāvātsaṃskārāṇāṃ vyupaśamo'nupastambhaśca |",
  "S04n291:113": "peyālaṃ...jātipratyayatābhāvājjarāmaraṇasya vyupaśamo'nupastambhaśca ||",
  "S04n291:114": "tatra avidyā tṛṣṇopādānaṃ ca kleśavartmano'vyavacchedaḥ |",
  "S04n291:115": "saṃskārā bhavaśca karmavartmano'vyavacchedaḥ |",
  "S04n291:116": "pariśeṣaṃ duḥkhavartmano'vyavacchedaḥ |",
  "S04n291:117": "pravibhāgataḥ pūrvāntāparāntanirodhavartmano vyavacchedaḥ |",
  "S04n291:118": "evameva trivartma nirātmakamātmātmīyarahitaṃ saṃbhavati ca asaṃbhavayogena,",
  "S04n291:119": "vibhavati ca avibhavayogena svabhāvato naḍakalāpasadṛśam ||",
  "S04n291:120": "api tu khalu punaryaducyate - avidyāpratyayāḥ saṃskārā ityeṣā paurvāntikyapekṣā |",
  "S04n291:121": "vijñānaṃ yāvadvedanetyeṣā pratyutpannāpekṣā |",
  "S04n291:122": "tṛṣṇa yāvadbhava ityeṣā aparāntikyapekṣā |",
  "S04n291:123": "ata urdhvamasya pravṛttiriti |",
  "S04n291:124": "avidyānirodhātsaṃskāranirodha ityapekṣāvyavaccheda eṣaḥ ||",
  "S04n291:125": "api tu khalu punastriduḥkhatā dvādaśa bhavāṅgānyupādāya |",
  "S04n291:126": "tatra avidyā saṃskārā yāvatṣaḍāyatanamityeṣā saṃskāraduḥkhatā |",
  "S04n291:127": "sparśo vedanā caiṣā duḥkhaduḥkhatā |",
  "S04n291:128": "pariśeṣāṇi bhavāṅgānyeṣā pariṇāmaduḥkhatā |",
  "S04n291:129": "avidyānirodhātsaṃskāranirodha iti triduḥkhatāvyavaccheda eṣaḥ ||",
  "S04n291:130": "avidyāpratyayāḥ saṃskārā iti hetupratyayaprabhavatvaṃ saṃskārāṇām |",
  "S04n291:131": "evaṃ pariśeṣāṇām |",
  "S04n291:132": "avidyānirodhātsaṃskāranirodha ityabhāvaḥ saṃskārāṇām |",
  "S04n291:133": "evaṃ pariśeṣāṇām ||",
  "S04n291:134": "avidyāpratyāḥ saṃskārā ityutpādavinibandha eṣaḥ |",
  "S04n291:135": "evaṃ pariśeṣāṇām |",
  "S04n291:136": "avidyānirodhātsaṃskāranirodha iti vyayavinibandha eṣaḥ |",
  "S04n291:137": "evaṃ pariśeṣāṇām ||",
  "S04n291:138": "avidyāpratyayāḥ saṃskārā iti bhāvānulomaparīkṣā |",
  "S04n291:139": "evaṃ pariśeṣāṇām |",
  "S04n291:140": "avidyānirodhātsaṃskāranirodha iti kṣayavyayāvinivandha eṣaḥ |",
  "S04n291:141": "evaṃ pariśeṣāṇām ||",
  "S04n291:142": "sa evaṃ dvādaśākāraṃ pratītyasamutpādaṃ pratyavekṣate'nulomapratilomaṃ yaduta bhavāṅgānusaṃdhitaśca ekacittasamavasaraṇataśca svakarmāsaṃbhedataśca avinirbhāgataśca trivartmānuvartanataśca pūrvāntapratyutpannāparāntāvekṣaṇataśca triduḥkhatāsamudayataśca hetupratyayaprabhavataśca utpādavyayavinibandhanataśca abhāvākṣayatāpratyavekṣaṇataśca ||",
  "S04n291:143": "tasyaivaṃ dvādaśākāraṃ pratītyasamutpādaṃ pratyavekṣamāṇasya nirātmato niḥsattvato nirjīvato niṣpudgalataḥ kārakavedakarahitato'svāmikato hetupratyayādhīnataḥ svabhāvaśūnyato viviktato'svabhāvataśca prakṛtyā pratyavekṣamāṇasya śūnyatāvimokṣamukhamājātaṃ bhavati ||",
  "S04n291:144": "tasyaivaṃ bhavāṅgānāṃ svabhāvanirodhātyantavimokṣapratyupasthānato na kiṃciddharmanimittamutpadyate |",
  "S04n291:145": "ato'sya ānimittavimokṣamukhamājātaṃ bhavati ||",
  "S04n291:146": "tasyaivaṃ śūnyatānimittamavatīrṇasya na kaścidabhilāṣa utpadyate anyatra mahākaruṇāpūrvakātsattvaparipācanāt |",
  "S04n291:147": "evamasya apraṇihitavimokṣamukhamājātaṃ bhavati ||",
  "S04n291:148": "ya imāni trīṇi vimokṣamukhāni bhāvayan ātmaparasaṃjñāpagato kārakavedakasaṃjñāpagato bhāvābhāvasaṃjñāpagato bhūyasyā mātrayā mahākaruṇāpuraskṛtaḥ prayujyate'pariniṣpannānāṃ bodhyaṅgānāṃ pariniṣpattaye,",
  "S04n291:149": "tasyaivaṃ bhavati - saṃyogātsaṃskṛtaṃ pravartate |",
  "S04n291:150": "visaṃyogānna pravartate |",
  "S04n291:151": "sāmagryā saṃskṛtaṃ pravartate |",
  "S04n291:152": "visāmagryā na pravartate |",
  "S04n291:153": "hanta vayamevaṃ bahudoṣaduṣṭaṃ saṃskṛtaṃ viditvā asya saṃyogasya asyāḥ sāmagryā vyavacchedaṃ kariṣyāmaḥ,",
  "S04n291:154": "na cātyantopaśamaṃ sarvasaṃskārāṇāmavirāgayiṣyāmaḥ sattvaparipācanatāyai ||",
  "S04n291:155": "evamasya bhavanto jinaputrāḥ saṃskāragataṃ bahudoṣaduṣṭaṃ svabhāvarahitamanutpannāniruddhaṃ prakṛtyā pratyavekṣamāṇasya mahākaruṇābhinirhārataśca sattvakāryānutsargataśca saṅgajñānābhimukho nāma prajñāpāramitāvihāro'bhimukhībhavatyavabhāsayogena |",
  "S04n291:156": "sa evaṃ jñānasamanvāgataḥ prajñāpāramitāvihārāvabhāsito bodhyaṅgāhārakāṃśca pratyayānupasaṃharati |",
  "S04n291:157": "na ca saṃskṛtasaṃvāsena saṃvasati |",
  "S04n291:158": "svabhāvopaśamaṃ ca saṃskārāṇāṃ pratyavekṣate |",
  "S04n291:159": "na ca tatrāvatiṣṭhate bodhyaṅgāparityaktatvāt ||",
  "S04n291:160": "tasya asyāmabhimukhyāṃ bodhisattvabhūmau sthitasya bodhisattvasya avatāraśūnyatā ca nāma samādhirājāyate |",
  "S04n291:161": "svabhāvaśūnyatā...paramārthaśūnyatā...paramaśūnyatā...mahāśūnyatā...saṃprayogaśūnyatā...abhinirhāraśūnyatā yathāvadavikalpaśūnyatā sāpekṣaśūnyatā vinirbhāgāvinirbhāgaśūnyatā nāma samādhirājāyate |",
  "S04n291:162": "tasyaivaṃpramukhāni daśa śūnyatāsamādhimukhaśatasahasrāṇyāmukhībhavanti |",
  "S04n291:163": "evamānimittasamādhimukhaśataśahasrāṇi apraṇihitasamādhimukhaśatasahasrāṇyāmukhībhavanti |",
  "S04n291:164": "tasya bhūyasyā mātrayā asyāmabhimukhyāṃ bodhisattvabhūmau sthitasya bodhisattvasyabhedyāśayatā ca paripūryate |",
  "S04n291:165": "niyatāśayatā...kalyāṇāśayatā...gambhīrāśayatā...apratyudāvartyāśayatā...apratiprastrabdhāśayatā...-vimalāśayatā...anantāśayatā...jñānābhilāṣāśayatā...upāyaprajñāsaṃprayogāśayatā ca paripūryate ||",
  "S04n291:166": "tasyaite daśa bodhisattvāśayāḥ svanugatā bhavanti tathāgatabodhau |",
  "S04n291:167": "apratyudāvartanīyavīryaśca bhavati sarvaparapravādibhiḥ |",
  "S04n291:168": "samavasṛtaśca bhavati jñānabhūmau |",
  "S04n291:169": "vinivṛttaśca bhavati śrāvakapratyekabuddhabhūmibhyaḥ |",
  "S04n291:170": "ekāntikaśca bhavati buddhajñānābhimukhatāyām |",
  "S04n291:171": "asaṃhāryaśca bhavati sarvamārakleśasamudācāraiḥ |",
  "S04n291:172": "supratiṣṭhitaśca bhavati bodhisattvajñānālokatāyām |",
  "S04n291:173": "suparibhāvitaśca bhavati śūnyatānimittāpraṇihitadharmasamudācāraiḥ |",
  "S04n291:174": "saṃprayuktaśca bhavatyupāyaprajñāvicāraiḥ |",
  "S04n291:175": "vyavakīrṇaśca bhavati bodhipākṣikadharmābhinirhāraiḥ |",
  "S04n291:176": "tasya asyāmabhimukhyāṃ bodhisattvabhūmau sthitasya prajñāpāramitāvihāro'tiriktatara ājāto bhavati,",
  "S04n291:177": "tīkṣṇā cānulomikī tṛtīyā kṣāntireṣāṃ dharmāṇāṃ yathāvadanulomatayā na vilomatayā ||",
  "S04n291:178": "tasya asyāmabhimukhyāṃ bodhisattvabhūmau sthitasya bodhisattvasya yathāvatsamāpattiprajñājñānālokatayā prayujyate,",
  "S04n291:179": "pratipattitaścādhārayati |",
  "S04n291:180": "sa bhūyasyā mātrayā tathāgatadharmakośaprāpto bhavati |",
  "S04n291:181": "tasya asyāmabhimukhyāṃ bodhisattvabhūmau sthitasya anekān kalpāṃstāni kuśalamūlāni bhūyasyā mātrayā uttaptaprabhāsvaratarāṇi bhavanti |",
  "S04n291:182": "anekāni kalpaśatāni.... |",
  "S04n291:183": "tāni kuśalamūlāni bhūyasyā mātrayottaptaprabhāsvaratarāṇi bhavanti |",
  "S04n291:184": "tadyathāpi nāma bhavanto jinaputrāstadeva jātarūpaṃ vaiḍūryaparisṛṣṭaṃ bhūyasyā mātrayottaptaprabhāsvarataraṃ bhavati,",
  "S04n291:185": "evameva bhavanto jinaputrā bodhisattvasya asyāmabhimukhyāṃ bodhisattvabhūmau sthitasya tāni kuśalamūlānyupāyaprajñājñānavicāritāni bhūyasyā mātrayottaptaprabhāsvaratarāṇi bhavanti,",
  "S04n291:186": "bhūyo bhūyaśca praśamāsaṃhāryatāṃ gacchanti |",
  "S04n291:187": "tadyathāpi nāma bhavanto jinaputrāścandrābhā sattvāśrayāṃśca prahlādayati asaṃhāryā ca bhavati catasṛbhirvātamaṇḍalībhiḥ,",
  "S04n291:188": "evameva bhavanto jinaputra bodhisattvasya asyāmabhimukhyāṃ bodhisattvabhūmau sthitasya tāni kuśalamūlānyanekeṣāṃ sattvakoṭinayutaśatasahasrāṇāṃ kleśajvālāḥ praśamayanti,",
  "S04n291:189": "prahlādayanti,",
  "S04n291:190": "asaṃhāryāṇi ca bhavanti caturbhirmārāvacaraiḥ |",
  "S04n291:191": "tasya daśabhyaḥ pāramitābhyaḥ prajñāpāramitā atiriktatamā bhavati,",
  "S04n291:192": "na ca pariśeṣā na samudāgacchati yathābalaṃ yathābhajamānam |",
  "S04n291:193": "iyaṃ bhavanto jinaputrā bodhisattvasya abhimukhī nāma ṣaṣṭhī bodhisattvabhūmiḥ samāsanirdeśataḥ,",
  "S04n291:194": "yasyāṃ pratiṣṭhito bodhisattvo bhūyastvena sunirmito bhavati devarājaṃ kṛtī prabhuḥ sattvānāmabhimānapratiprasrabdhaye kuśalaḥ sattvānyābhimānikadharmebhyo vinivartayitum |",
  "S04n291:195": "asaṃhāryaśca bhavati sarvaśrāvakaparipṛcchāyāṃ kuśalaḥ sattvān pratītyasamutpāde'vatārayitum |",
  "S04n291:196": "yacca kiṃcit.... ||",
  "S04n291:197": "abhimukhī nāma ṣaṣṭī bhūmiḥ ||"
}