{
  "SA19n1288:0": "parārthānumānam",
  "SA19n1288:1": "parārthānumānalakṣaṇam",
  "SA19n1288:2": "trirupaliṅgākhyānaṃ parārthānumānam |",
  "SA19n1288:3": "anvayavyatirekapakṣadharmatāsaṃjñakāni trīṇi rupāṇi,",
  "SA19n1288:4": "yena vacanena prakhyāpyante tadvacanamupacārādanumānaśabdenocyate ||",
  "SA19n1288:5": "tasya dvaividhyam",
  "SA19n1288:6": "tad dvividham sādharmyavadvaidharmyavacca |",
  "SA19n1288:7": "sādhyadharmidṛṣṭāntadhamiṇorhetu sattākṛtaṃ sādṛśyaṃ sādharmyam |",
  "SA19n1288:8": "tadyasyāsti tat sādharmyavat sādhanavākyam |",
  "SA19n1288:9": "sādhyadharmidṛṣṭāntadharmiṇorhetusattākṛtaṃ vaisādṛśyaṃ vaidharmyam |",
  "SA19n1288:10": "tadyasyāsti tadvaidharmyavata sādhanavākyam |",
  "SA19n1288:11": "svabhāvahetossādharmyavatprayoganirupaṇam ,",
  "SA19n1288:12": "saṃskṛtasya sarvasya kṣaṇika tvasamarthanaṃ ca",
  "SA19n1288:13": "tatra svabhāvahetoḥ sādharmyavantaṃ prayogaṃ darśayituṃ sautrāntikamatamāśritya bhagavatā yaduktaṃ -",
  "SA19n1288:14": "'saṃskṛtaṃ kṣaṇikaṃ sarvaṃ ' iti |",
  "SA19n1288:15": "tad vyutpādyate |",
  "SA19n1288:16": "sametya sambhūya hetupratyayaiḥ kṛtaṃ vastujātaṃ saṃskṛtam |",
  "SA19n1288:17": "kṣaṇikamiti utpattikṣaṇa eva sattvāt |",
  "SA19n1288:18": "sarvasaṃkṛtavināśanirupaṇam",
  "SA19n1288:19": "' sarvaṃ tāvat ghaṭādikaṃ vastu mudgarādisannidhau nāśaṃ gacchat dṛśyate |",
  "SA19n1288:20": "tatra yena svarupeṇa antyāvasthāyāṃ ghaṭādikaṃ vinaśyati taccet svarupamutpannamātrasya vidyate tadānīmutpādānantarameva tena vinaṣṭavyamiti vyaktamasya kṣaṇikatvam |'",
  "SA19n1288:21": "athedṛśa eva svabhāvastasya svahetorjātaḥ ,",
  "SA19n1288:22": "yat kiyantaṃ kālaṃ sthitvā vinaśyatīti |",
  "SA19n1288:23": "' evaṃ tarhi mudgarādisannidhāne ca eṣa eva asya svabhava iti punarapyanena tāvantameva kālaṃ sthātavyam ,",
  "SA19n1288:24": "punarapyevamiti naiva vinaśyediti |",
  "SA19n1288:25": "tasmāt kṣaṇadvayasthāyitvenāpyutpattau prathamakṣaṇavad dvitīyakṣaṇe'pi kṣaṇadvayasthāyitvāt punaraparaṃ kṣaṇadvayamavatiṣṭheta |",
  "SA19n1288:26": "evaṃ tṛtīye'pi kṣaṇe tatsvabhāvatvānnaiva vinaśyatīti |'",
  "SA19n1288:27": "syādetat , sthāvarameva tadvastu svahetorjātam ,",
  "SA19n1288:28": "balena virodhakena mudgarādinā vināśyata iti ?",
  "SA19n1288:29": "tadasat , kathaṃ punaretadyujyate,",
  "SA19n1288:30": "na ca tadvinaśyati sthāvaratvāt ,",
  "SA19n1288:31": "vināśaśca tasya virodhina balena kriyata iti ?",
  "SA19n1288:32": "na hyetatsambhavati jīvati devadatto maraṇaṃ cāsya bhavatīti |",
  "SA19n1288:33": "atha vinaśyati ,",
  "SA19n1288:34": "kathaṃ tarhyavinaśvaraṃ tadvastu svahetorjātam ?",
  "SA19n1288:35": "na hi mriyate cāmaraṇadharmā ceti yujyate vaktum |",
  "SA19n1288:36": "tasmādanaśvaratve kadācidapi naśāyogāt ,",
  "SA19n1288:37": "dṛṣṭatvācca nāśasya ,",
  "SA19n1288:38": "naśvarameva tadvastu svahetorupajāta ityaṅgīkurmaḥ |",
  "SA19n1288:39": "tasmādutpannamātrameva vinaśyati |",
  "SA19n1288:40": "tatha ca kṣaṇakṣayitvaṃ sidhdaṃ bhavati |",
  "SA19n1288:41": "prayogaḥ punarevaṃ kartavyaḥ - yadyat vinaśvarasvarupaṃ tattadanantarānavasthāyi yathā antyakṣaṇavartighaṭasya svarupam |",
  "SA19n1288:42": "vinaśvararupaṃ ca rupādikamudayakāla iti svabhāvahetuḥ |",
  "SA19n1288:43": "nirviśeṣaṇasvabhāvahetoḥ prayogaḥ",
  "SA19n1288:44": "yadi kṣaṇakṣayiṇo bhāvāḥ,",
  "SA19n1288:45": "kathaṃ tarhi sa evāyamiti pratyabhijñānaṃ syāt ?",
  "SA19n1288:46": "ucyate - nirantarasadṛśāparāparotpādādavidyānubandhācca pūrvakṣaṇavināśakāla eva tatsadṛśaṃ kṣaṇāntaramudayate |",
  "SA19n1288:47": "tenākāreṇa vailakṣaṇyasyābhāvād bhāvena cāvyavadhānāt bhede'pi sa evāyamityabhedādhyavasāyapratyayaḥ pṛthagjanānāṃ prasūyate |",
  "SA19n1288:48": "atyantabhinneṣvapi ca lūnapunarjātakuśakeśādiṣvapi dṛṣṭa eva sa evāyamiti pratyayaḥ |",
  "SA19n1288:49": "tathehāpi kiṃ na sambhāvyate?",
  "SA19n1288:50": "tasmātsarva saṃskṛtaṃ kṣaṇikamiti sidhdamevaitat nirviśeṣaṇasya svabhāvahetorayaṃ prayoga iti ||",
  "SA19n1288:51": "tathā'paro'pi nirviśeṣaṇaprayogaḥ - yatsat tatsarvamanityaṃ ,",
  "SA19n1288:52": "yathā ghaṭaḥ |",
  "SA19n1288:53": "santaścāmī pramāṇapratītāḥ |",
  "SA19n1288:54": "tathā'paro'pi vedasya pauruṣayatvasādhanāya svabhāvahetuḥ |",
  "SA19n1288:55": "yadvākyaṃ tatpauruṣeyaṃ ,",
  "SA19n1288:56": "yathā rathyāpuruṣa vākyam |",
  "SA19n1288:57": "vākyaṃ cedam -",
  "SA19n1288:58": "'agnihotraṃ juhuyātsvargakāma' iti |",
  "SA19n1288:59": "saviśeṣaṇasvabhāvahetoḥ prayogaḥ",
  "SA19n1288:60": "saviśeṣaṇaprayogo yathā - yadyadutpattimat tatsarvamanityaṃ ,",
  "SA19n1288:61": "yathā ghaṭaḥ |",
  "SA19n1288:62": "utpattimāṃśca śabdaḥ |",
  "SA19n1288:63": "anutpannebhyo vyāvṛtto bhāva utpanna ucyate |",
  "SA19n1288:64": "yadā saiva vyāvṛttirvyāvṛttyantaravyavacchedena vyatiriktocyate bhāvasyotpattiriti tadā kalpitena bhedena svabhāvabhūtadharmeṇa viśiṣṭaḥ svabhāvo hetuḥ |",
  "SA19n1288:65": "bhinnaviśeṣaṇasvabhāvahetoḥ prayogaḥ",
  "SA19n1288:66": "tathā bhinnaviśeṣaṇasya prayogaḥ - yatkṛtakaṃ tadanityaṃ yathā ghaṭaḥ,",
  "SA19n1288:67": "kṛtakaśca śabdaḥ |",
  "SA19n1288:68": "nanu citraguriti bhinnaviśeṣaṇasya prayogaḥ ,",
  "SA19n1288:69": "yathā cātra citragośabde bhinnaviśeṣaṇavācako'sti na tathā kṛtakaśabde bhinnaviśeṣaṇavācakaṃ kimapyasti |",
  "SA19n1288:70": "tatkathaṃ bhinnaviśeṣaṇasyodāharaṇamiti ced ?",
  "SA19n1288:71": "ucyate - apekṣitaparavyāpāro hi svabhāvaniṣpattau bhāvaḥ kṛtakaḥ ityucyate |",
  "SA19n1288:72": "tatraḥ kṛtakaśabdaḥ paravyāpārasāpekṣaṃ svabhābaṃ prakṛtyaiva vadan bhinnaviśeṣaṇamevāha ||",
  "SA19n1288:73": "prayuktabhinnaviśeṣaṇasvabhāvahetoḥ prayogaḥ",
  "SA19n1288:74": "prayuktabhinnaviśeṣaṇasya svabhāvasya prayogaḥ - yaḥ pratyayabhedabhedī sa kṛtakaḥ ,",
  "SA19n1288:75": "yathā dhūmaḥ ,",
  "SA19n1288:76": "pratyayabhedabhedī ca śabdaḥ |",
  "SA19n1288:77": "pratyayaḥ kāraṇaṃ ,",
  "SA19n1288:78": "tasya bhedastena bhettuṃ śīlaṃ yasya sa pratyayabhedabhedī |",
  "SA19n1288:79": "kāraṇamahattvena mahattvaṃ kāraṇālpatvenālpatvaṃ yasyetyarthaḥ pratyayabhedabhediśabdasya bhinnaviśeṣaṇavācakasyātra prayuktatvāt prayuktabhinnaviśeṣaṇo'yam |",
  "SA19n1288:80": "svabhāvahetoḥ nānāprabhedadarśanaṃ ca vyāmohanivṛttaye dharmabhedakalpanayāpi svabhāvahetureva prayujyata iti pratipādayitum |",
  "SA19n1288:81": "svabhāvahetorvaidharmyavatprayoganirupaṇam",
  "SA19n1288:82": "svabhāvahetorvaidharmyavān prayogo yathā - yadyadā'nantarānavasthāyi na bhavati na tattadā vinaśvararupaṃ,",
  "SA19n1288:83": "yathā''kāśam |",
  "SA19n1288:84": "vinaśvararupaṃ ca rupādikamudayakāle |",
  "SA19n1288:85": "vyatirekaprayoge sādhanābhāvena sādhyābhāvasya vyāptatvāt sādhyābhāvaḥ sādhanābhāve niyato bhavatīti bodhdavyam |",
  "SA19n1288:86": "tathā'paro'pi vaidharmyavān prayogaḥ - yatra kṣaṇikatvaṃ nāsti tatra sattvamapi nāsti,",
  "SA19n1288:87": "yathā gaganāravinde |",
  "SA19n1288:88": "saṃśca śabdaḥ |",
  "SA19n1288:89": "tathā yatrānityatvaṃ nivṛttaṃ tatrotpattimattvamapi,",
  "SA19n1288:90": "yathā kūrmaromṇi |",
  "SA19n1288:91": "utpattimāṃśca śabdaḥ |",
  "SA19n1288:92": "yatrānityatvaṃ nivṛttaṃ tatra kṛtakamapi,",
  "SA19n1288:93": "yathā śaśaśriṅge |",
  "SA19n1288:94": "kṛtakaśca śabdaḥ |",
  "SA19n1288:95": "yatra kṛtakatvaṃ nāsti tatra pratyayabhedabheditvamapi nāsti,",
  "SA19n1288:96": "yathā gagane |",
  "SA19n1288:97": "pratyayabhedabhedī ca śabda iti ||",
  "SA19n1288:98": "kāryahetoḥ sādharmyavadvaidharmyavatprayoganirupaṇam",
  "SA19n1288:99": "kāryahetoḥ sādharmyavān prayogo yathā - yatra yatra dhūmastatra tatrāgniḥ,",
  "SA19n1288:100": "yathā mahānase ,",
  "SA19n1288:101": "dhūmaścātra |",
  "SA19n1288:102": "kāryaheturapi pratyakṣānupalambhābhyāṃ sidhda eva kāryakāraṇabhāve sati kāraṇe sādhye prayoktavyaḥ |",
  "SA19n1288:103": "vaidharmyaprayogo yathā asatyagnau na bhavatyeva dhūmaḥ yathā - mahāhrade |",
  "SA19n1288:104": "asti ceha dhūma iti |",
  "SA19n1288:105": "anupalabdhessādharmyavad prayogaḥ",
  "SA19n1288:106": "anupalabdheḥ sādharmyavan prayogo'vayavinirākaraṇāya yathā - yadyatropalavdhilakṣaṇaprāptaṃ sannopalabhyate tattatrāsadvyavahārayogyam ,",
  "SA19n1288:107": "yathā naraśirasi śṛṅgam |",
  "SA19n1288:108": "nopalabhyate cātropalabdhilakṣaṇaprāptaḥ parābhimato'vayavī ghaṭaśabdavācyeṣu kapāleṣu |",
  "SA19n1288:109": "vaidharmyavatprayoganirupaṇam",
  "SA19n1288:110": "anupalabdhervaidharmyavān prayogo yathā - yatsadupalabdhilakṣaṇaprāptaṃ tadupalabhyata eva,",
  "SA19n1288:111": "yathā nīlādiviśeṣaḥ |",
  "SA19n1288:112": "neha upalabdhilakṣaṇaprāptasya sata upalabdhirghaṭasyeti |",
  "SA19n1288:113": "sādhyasādhanayorvyāptiḥ",
  "SA19n1288:114": "sarvatra sādharmyavati sādhanavākye sādhyena sādhanaṃ vyāptam |",
  "SA19n1288:115": "baidharmyavati [punaḥ] sādhanavākye sādhanābhāvena sādhyābhāvo vyāpta iti pratipattavyam |",
  "SA19n1288:116": "sādhanasya ca sādhye",
  "SA19n1288:117": "niyatatvakathanaṃ sādhyābhāvasya sādhanābhāve niyatatvakathanaṃ nāma vyāptirabhidhīyate |",
  "SA19n1288:118": "tataḥ pramāṇena vyāptisidhdau satyāṃ nedaṃ kvāpi śaṅkanīyaṃ sādhanaṃ ca syāta,",
  "SA19n1288:119": "sādhyaṃ ca tatra dharmiṇi na syāditi |",
  "SA19n1288:120": "parāṅgīkṛteśvarasādhakānumānasya nirasanam",
  "SA19n1288:121": "yatra pramāṇena sarvopasaṃhāravatī vyāptireva na sidhdā ,",
  "SA19n1288:122": "tatra śaṅkāprasaro'nivāryaḥ |",
  "SA19n1288:123": "yatheśvarasidhdau kāryatvānumāne |",
  "SA19n1288:124": "tathā hi teṣāṃ sādhanopanyāsaḥ |",
  "SA19n1288:125": "ihānyaḥ sarvajño bhagavān bhavatu vā mā bhūt ,",
  "SA19n1288:126": "īśvaraḥ punassarvajñaḥ śakyate sādhayitum |",
  "SA19n1288:127": "tathā hi , loke trayaḥ khalu bhāvāḥ kecinniścitakartṛkāḥ ,",
  "SA19n1288:128": "yathā ghaṭādayaḥ |",
  "SA19n1288:129": "kecinniścita- kartṛnivṛttayaḥ ,",
  "SA19n1288:130": "yathā vyomādayaḥ |",
  "SA19n1288:131": "anye punaḥ sandigdhakartṛkāḥ ,",
  "SA19n1288:132": "yathā kṣityādayaḥ |",
  "SA19n1288:133": "na punaretebhyo'nyaḥ prakāro'sti |",
  "SA19n1288:134": "tatra ye dṛśyamānotpattayo vanaspatyādayo ye ca cirotpannā viśvambharādayaḥ te sarve sandigdhakartṛtvena vyavatiṣṭhamānā budhdimatkartṛkāḥ kāryatvāt ,",
  "SA19n1288:135": "ghaṭādivat |",
  "SA19n1288:136": "nāyamasidhdo hetuḥ ,",
  "SA19n1288:137": "kāryatvasya sarvoṣāṃ pramāṇasidhdatvāt |",
  "SA19n1288:138": "nāpi virudhdaḥ ,",
  "SA19n1288:139": "sapakṣe bhāvāt |",
  "SA19n1288:140": "na cānaikāntaḥ ,",
  "SA19n1288:141": "sādhyaviparyaye bādhakapramāṇasadbhāvāt |",
  "SA19n1288:142": "tathāhi - kārya tāvat budhdimataḥ kumbhakārādupajāyamānaṃ bhūyodarśanasahāyena mānasa pratyakṣeṇopalabdham |",
  "SA19n1288:143": "tadyadi budhdimantareṇāpi syāt tadānīṃ budhdimataḥ sakāśātkadācidapi nopajāyeta |",
  "SA19n1288:144": "kāraṇābhāve kāryasya sakṛdapyutpādāyogāt |",
  "SA19n1288:145": "tasmānnedaṃ kvāpi śaṅkanīyaṃ kāryaṃ ca syāt na budhdimaddhetukamiti |",
  "SA19n1288:146": "atredamabhidhīte - sādhanaṃ khalu sarvatra sādhyasādhanayoḥ sarvopasaṃhareṇa pramāṇena vyāptau sidhdāyāṃ sādhyaṃ gamayediti sarvavādisammatam |",
  "SA19n1288:147": "tatra yadi dṛsyaśarīraviśiṣṭena budhdimatā vyāptirgṛhyate tadā tathābhūtasādhyamantareṇāpi jāyamāne tṛṇādau kāryatvasya darśanāt prameyatvādivat sādhāraṇānaikāntiko'yaṃ hetuḥ |",
  "SA19n1288:148": "tṛṇādayaḥ pakṣīkṛtā ityapi na vaktavyam |",
  "SA19n1288:149": "na hi vyabhicāraviṣaya eva pakṣo bhavitumarhati-",
  "SA19n1288:150": "'sandigdhe hetuvacanāt vyasto hetoranāśraya' iti nyāyāt |",
  "SA19n1288:151": "athāśakyārohaṇe'pi parvate dahanamantareṇa ca dhūmadarśanāt ,",
  "SA19n1288:152": "evaṃ dhūme'pi vyabhicāro vaktuṃ sulabha eva? tanna |",
  "SA19n1288:153": "aśakyārohaṇatvena parvate dahanasya draṣṭumaśakyatvāt yuktaṃ tatra sandigdhaviṣayatvam |",
  "SA19n1288:154": "prastute tu dṛśyaśarīraviśiṣṭena budhdimatā vyāptau gṛhyamāṇāyāṃ dṛśyānupalambhena budhdimato bādho bhavatīti yuktam |",
  "SA19n1288:155": "atha dṛśyaśarīreṇa budhdimanmātreṇa vā vyāptiravagamyate tadā adṛśyasya budhdimanmātrasya vā sādhyasya dṛśyānupalambhena vyatirekāsidhdeḥ sandigdhavipakṣavyāvṛttiko'yaṃ hetuḥ |",
  "SA19n1288:156": "sādhyābhāvaprayuktasya sādhānābhāvasya [kāśadāva] sidhdatvena vyāpterabhāvāt tathā coktam jñānaśrīmitrapādaiḥ |",
  "SA19n1288:157": "kāryatvasya vipakṣavṛttihataye sambhāvyate'tīndriyaḥ |",
  "SA19n1288:158": "kartā cedvayatirekasidhdividhurā vyāptiḥ kathaṃ sidhyati ||",
  "SA19n1288:159": "dṛśyo'tha vyatirekasidhdimanasā kartā samāśrīyate |",
  "SA19n1288:160": "tattyogo'pi tadā tṛṇādikamiti vyaktaṃ vipakṣekṣaṇam ||",
  "SA19n1288:161": "trilocanābhyupagatasya vahnidhūmayoḥ svābhāvavika sambandhavādasya nirasanam",
  "SA19n1288:162": "yacca trilocanenoktam-",
  "SA19n1288:163": "'yathā svābhāvikaḥ sambandho dhūmādīnāṃ vahnayādibhissaha tathā",
  "SA19n1288:164": "kāryatvasya budhdimatā sārdham ,",
  "SA19n1288:165": "tadupādheranupalabhyamānatvāt ,",
  "SA19n1288:166": "kvacidvyabhicārasyādarśanāt ' iti |",
  "SA19n1288:167": "tanna yuktam |",
  "SA19n1288:168": "yato'rthāntaraṃ kiñcidapekṣaṇīyamupādhiśabdenābhidhīyate |",
  "SA19n1288:169": "na cārthāntaramavaśyaṃ dṛśyaṃ syāt |",
  "SA19n1288:170": "adṛśyamapi deśakālasvabhāvaviprakṛsṭam sambhāvyate |",
  "SA19n1288:171": "ato dhūmasya dahanena saha sambandhe bhaviṣyatyupādhiḥ |",
  "SA19n1288:172": "na copalabhyata iti kathamadarśanamātreṇa nāstyevetyucyate |",
  "SA19n1288:173": "yadapyuktaṃ vyabhicārasyādarśanāditi sādhanaṃ ,",
  "SA19n1288:174": "tadapi sandigdhāsidhdam |",
  "SA19n1288:175": "pratyayāntaravaikalyenāhatya vyabhicārasyādarśane'pi sarvatra niṣeddhumaśakyatvāt |",
  "SA19n1288:176": "na caitāvatā prāmaṇikalokayātrātikramaḥ |",
  "SA19n1288:177": "prāmāṇikaireva sādhakabādhakapramāṇābhāve saṃśayasya vihitatvāt |",
  "SA19n1288:178": "na ca caivaṃ saṃśayena sarvatrapravṛttiprasaṅgaḥ ,",
  "SA19n1288:179": "pramāṇādarthasandehācca pravṛtterupapatteḥ |",
  "SA19n1288:180": "yadapyuktam -",
  "SA19n1288:181": "'yathā'nyatvāviśeṣe'pi baudhdānāṃ kiñcideva vastu kāryaṃ syāt ,",
  "SA19n1288:182": "kiñcideva kāraṇaṃ ,",
  "SA19n1288:183": "na sarva,",
  "SA19n1288:184": "tathā mamāpyanyatvāviśeṣe'pi kiñcideva",
  "SA19n1288:185": "dhūmādikaṃ vastu svābhāvika sambandhena sambadhdaṃ na sarvam' iti |",
  "SA19n1288:186": "tanna yuktam |",
  "SA19n1288:187": "yathā dhūmākhyaṃ vastu dahanāyattamiti pramāṇasidhdiṃ tathā kiṃ svābhāvikasambandho'pi pramāṇasidhdaḥ ,",
  "SA19n1288:188": "yenaivamucyate ?",
  "SA19n1288:189": "kiñca svābhāvikasambandha iti ko'rthaḥ ?",
  "SA19n1288:190": "kiṃ svato bhūtaḥ ,",
  "SA19n1288:191": "svahetorvā bhūtaḥ ahetuko vā iti trayo vikalpāḥ |",
  "SA19n1288:192": "tatra na tāvadādyaḥ pakṣaḥ,",
  "SA19n1288:193": "svātmani kriyāvirodhāt |",
  "SA19n1288:194": "nāpi dvitīyaḥ ,",
  "SA19n1288:195": "tadutpattisambandhasvīkāraprasaṅgāt |",
  "SA19n1288:196": "athāhetukaḥ ,",
  "SA19n1288:197": "tadā deśakālasvabhāvaniyamābhāvādatīvāsaṅgataḥ svābhāvikasambandhavādaḥ |",
  "SA19n1288:198": "kiñca sādharmyeṇa vaidharmyeṇa vā dṛṣṭāntamātramastīti na vyāptisidhdiḥ |",
  "SA19n1288:199": "yadṛcchayā militayorapi karabhagadarbhayostathābhāvaprasaṅgāt |",
  "SA19n1288:200": "tasmānnidarśanaṃ nāma [ dṛṣṭānta ucyate |",
  "SA19n1288:201": "sa ca ] gṛhītavismṛtapratibandhasādhaka pramāṇasmaraṇadvāreṇaiva hetāvupayujyate ,",
  "SA19n1288:202": "na svasannidhimātreṇa |",
  "SA19n1288:203": "tathāhi -na tāvadākāśe sādhyābhāvena sadhanābhāvaḥ pratīyate |",
  "SA19n1288:204": "ākāśe hi yathā budhdimatkāraṇanivṛttistathā acetanasyāpi kāraṇasya nivṛttirnāstyeva |",
  "SA19n1288:205": "tatkasyābhāvaprayuktakāryatvābhāvaḥ pratīyatāṃ ,",
  "SA19n1288:206": "yena sādhyābhāvaprayuktasādhanābhāva vyatirekaḥ sidhyatīti |",
  "SA19n1288:207": "nāpi ghaṭe kāryatvasya budhdimadanvayadarśanādākāśe'pi budhdimadabhāvādeva kāryatvābhāvo vaktuṃ yujyate,",
  "SA19n1288:208": "yasmādanayostādātmyaṃ tadutpattiranyo vā svābhāvikādisambandhaḥ pūrvapramāṇena na prasādhitaḥ syādityuktam |",
  "SA19n1288:209": "adarśanamātreṇa vyatireko'sidhdaḥ",
  "SA19n1288:210": "kiñcādarśanamātrena vyatireko na sidhyati |",
  "SA19n1288:211": "tathā hi , vipakṣe heturnopalabhyata ityanena tadupalambhakapramāṇa nivṛttirucyate |",
  "SA19n1288:212": "pramāṇaṃ ca prameyasya kāryam ,",
  "SA19n1288:213": "' nākāraṇaṃ viṣaya ' iti nyāyāt |",
  "SA19n1288:214": "na ca kāryanivṛttau kāraṇanivṛttiryujyate ,",
  "SA19n1288:215": "nirdhūmasyāpi vahnerbhānāt |",
  "SA19n1288:216": "yadi punaḥ pramāṇasattayā prameyasattā vyāptā syāt ,",
  "SA19n1288:217": "tadā yuktamevaitat |",
  "SA19n1288:218": "kevalamiyameva vyāptirasambhāvinī ,",
  "SA19n1288:219": "sarvasya sarvadarśitvaprasaṅgāt |",
  "SA19n1288:220": "tasmānnādarśanamātreṇa vyatirekaḥ sidhyati |yathoktam -",
  "SA19n1288:221": "'sarvā'dṛṣṭiśca sandigdhā svā'dṛṣṭirvyabhicāriṇī |",
  "SA19n1288:222": "bhūjalāntargatasyāpi bījasyāsattvadarśanāt ||' iti ||",
  "SA19n1288:223": "vācaspatimatanirasanam",
  "SA19n1288:224": "yadapi vācaspatirāha -",
  "SA19n1288:225": "' viśeṣasmṛtyapekṣa eva saṃśayo bhavati tato yathādarśanameva śaṅkitumucitam ' iti |",
  "SA19n1288:226": "atrocyate - nāyaṃ nyāyaḥ sārvatrikaḥ |",
  "SA19n1288:227": "tathā cābhyupagamyāpi brūmaḥ |",
  "SA19n1288:228": "tathā hi - [ kāryatvadhūmatvayoḥ ] tādātmyatadutpattisambandha viyogitvena sādhāraṇena dharmeṇa prameyatvadhūmatvakāryatvādīnāṃ tanmatenāpi sajātīyatvam |",
  "SA19n1288:229": "tatra prameyatvasyavyabhicāradarśanamevānyatrāpi śaṅkāmupasthāpayatīti yathādarśanamevedamāśaṅkitam |",
  "SA19n1288:230": "ataḥ sandigdhavipakṣavyāvṛttikatvaṃ nāma hetudūṣaṇaṃ durvārameva |",
  "SA19n1288:231": "etacca saddūṣaṇameva |",
  "SA19n1288:232": "ato yadanenoktam - ' nāyaṃ hetudoṣaḥ ,",
  "SA19n1288:233": "ato na parihartavyaḥ,",
  "SA19n1288:234": "tasya copanyāso'doṣodbhāvanaṃ nāma nigrahasthānam ' iti |",
  "SA19n1288:235": "tadidānīṃ svamatenaivānena vādinā niranuyojyānuyogalakṣaṇena nigrahasthānenātmā bādhita ityupekṣaṇiyo'yaṃ devānāṃ priyaḥ ||",
  "SA19n1288:236": "īśvarasādhakānumāne anupapattiḥ",
  "SA19n1288:237": "nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānulambhato vyāptistadā santānāntarānumānaṃ na syāt ,",
  "SA19n1288:238": "paracittasyādṛśyātmakatayā vyāptigrahaṇakāle'nantarbhāvāditi cet ? na |",
  "SA19n1288:239": "svasaṃvedanaṃ hi tatra vyāptigrāhakam |",
  "SA19n1288:240": "svasaṃvedanamātrāpekṣayā paricittasyāpi dṛśyatvāt |",
  "SA19n1288:241": "na caivaṃ vyāvahārikendriyapratyakṣamātrabudhdimanmātraṃ jaṭharacitrasādhāraṇaṃ vahnimātraṃ vā gocaro yujyate ,",
  "SA19n1288:242": "yenāsyāpi dṛśyatā syāt |",
  "SA19n1288:243": "tasmāt dṛśyenaiva vahninā dhūmasya pratyakṣānupalambhābhyāṃ vyāptiriti nyāyaḥ ||",
  "SA19n1288:244": "kiñca yadi budhdimanmātrapūrvakatvamanena sādhyate ,",
  "SA19n1288:245": "tadā sidhdasādhanatādūṣaṇaṃ sādhanasya |",
  "SA19n1288:246": "atha eko nityaḥ sarvajña ityādiviśeṣaṇaviśiṣṭabudhdimatpūrvakatvaṃ sādhyate ,",
  "SA19n1288:247": "tadā evaṃ viśeṣaṇaviśiṣṭena sādhyena saha kāryatvasya sādhanasya dṛṣṭāntadharmiṇi pramāṇena vyāpterasidhderanaikāntikatvam |",
  "SA19n1288:248": "atha sāmānyena vyāptimādāya viśeṣasya pakṣadharmatābalāt sidhdirucyate ?",
  "SA19n1288:249": "tanna yuktam |",
  "SA19n1288:250": "yena sādhyagatena viśeṣaṇena vinā hetorvṛttirdharmiṇi na ghaṭate,",
  "SA19n1288:251": "tasya viśeṣasya pakṣadharmabalādyuktā sidhdiḥ |",
  "SA19n1288:252": "yathā dhūmāt parvatadeśavṛttitvasya dahanadharmasya ,",
  "SA19n1288:253": "na tu tārṇatvādīnāṃ viśeṣāṇām |",
  "SA19n1288:254": "tārṇatāmantareṇāpi parvate dhūmadarśanāt |",
  "SA19n1288:255": "tadvad budhdimato'pi śarīrādivṛttitvaṃ yadi sidhyati, siddhyatu |",
  "SA19n1288:256": "na punaratyantavilakṣaṇaṃ sarvajñatvam |",
  "SA19n1288:257": "asarvajñatve'pi kāryatvasya sambhavāt |",
  "SA19n1288:258": "upādānādyabhijñatvādapi na sarvajñatvasidhdiḥ ,",
  "SA19n1288:259": "ekatvasidhdau sidhtyetat |",
  "SA19n1288:260": "na caikatvaṃ sidhdam |",
  "SA19n1288:261": "anekakartṛpūrvakatve'pi kāryatvasya sambhavāt |",
  "SA19n1288:262": "yathā'nekakīṭikāniṣpāditaḥ śakramūrdhā |",
  "SA19n1288:263": "atha śakramūrdhno'pīśvarapūrvakatvaṃ sādhyaṃ ,",
  "SA19n1288:264": "tarhi ghaṭasyāpīśvarapūrvakatvasidhdau kuto dṛṣṭāntatvam ?",
  "SA19n1288:265": "atha kumbhakārasya kartṛtvaṃ dṛṣṭaṃ kathamapākriyate ?",
  "SA19n1288:266": "kīṭakādīnāṃ ca hetutvaṃ dṛṣṭaṃ tadapi kathaṃ vāryate ?",
  "SA19n1288:267": "nāpi bahūnāṃ kāraṇatve vipratipattisambhāvanā ,",
  "SA19n1288:268": "dṛṣṭatvādeveti |",
  "SA19n1288:269": "tasmāt sādhyasādhanayoḥ sarvopasaṃhāravatī vyāptirdṛṣṭāntadharmiṇi pramāṇenāvaśyaṃ darśayitavyeti sthitam |",
  "SA19n1288:270": "kiñca nityaikasarvajñe budhdimati sādhye virudhdo'pyeṣaḥ |",
  "SA19n1288:271": "anityānekāsarvajñena budhdimatā vyāptatvāt kāryatvasya |",
  "SA19n1288:272": "tathā hi , sādhyaviparyayasādhanādiha virudhda ucyate |",
  "SA19n1288:273": "ayaṃ ca sādhyaviparītaṃ sādhyatītyāstāṃ tāvat prastāvāyāteśvaradūṣaṇodbhāvanānibandhakaraṇam ||",
  "SA19n1288:274": "sādharmyavaidharmyaprayogeṣu trairupyāsiddhyāśaṃṅkā tannirasanañca",
  "SA19n1288:275": "nanu sādharmyavati sādhanavākye anvaya evoktaḥ na tu vyatirekaḥ |",
  "SA19n1288:276": "vaidharmyavati ca vyatireka evoktaḥ ,",
  "SA19n1288:277": "na tvanvayaḥ |",
  "SA19n1288:278": "tatkathamābhyāṃ trirupaṃ liṅgaṃ kathyata iti cet ,",
  "SA19n1288:279": "naiṣa doṣaḥ |",
  "SA19n1288:280": "yasmāt sādharmyavati ca sādhanavākye ,",
  "SA19n1288:281": "upanyaste sāmarthyādeva vyatireko'vagamyate |",
  "SA19n1288:282": "vyatirekāgṛhītau ca sādhyābhāve'pi na sādhanābhāva iti viparyayaḥ sambhāvayitavyaḥ |",
  "SA19n1288:283": "evaṃ cānvayasyaivābhāvaḥ syāt |",
  "SA19n1288:284": "satyapi sādhane sādhyābhāvāditi sāmarthyam |",
  "SA19n1288:285": "tathā vaidharmyavati sādhanavākye upanyaste sāmarthyādevānvayo'vagamyate,",
  "SA19n1288:286": "anvayagṛhītau hi sādhanaṃ ca syāt sādhyaṃ ca na bhavediti viparyayaḥ sambhāvayitavyaḥ |",
  "SA19n1288:287": "evaṃ ca vyatireka eva na bhavet |",
  "SA19n1288:288": "sādhyābhāve'pi sādhanasya bhāvāditi sāmarthyam |",
  "SA19n1288:289": "tasmāt dvāvapi prayogau trirupaliṅgaprakāśakāvityadoṣaḥ ||",
  "SA19n1288:290": "vyaptigrāhaka pramāṇanirupaṇam",
  "SA19n1288:291": "samprati sādhyasādhanayorvyāptiḥ yatra dharmiṇi grahītavyā ,",
  "SA19n1288:292": "yena ca pramāṇena,",
  "SA19n1288:293": "tadubhayaṃ sukhāvabodhārtha kathyate - svabhāvahetoḥ sattvalakṣaṇasya kṣaṇikatvena vyāptiḥ sādhyadharmiṇyeva grahītavyeti kecit |",
  "SA19n1288:294": "teṣāmantarvyāptipakṣo'bhimataḥ |",
  "SA19n1288:295": "prasaṅgaprasaṅgaviparyayābhyāṃ dṛṣṭāntadharmiṇi ghaṭādau vyāptirgrahītavyetyanye |",
  "SA19n1288:296": "teṣāṃ bahirvyāptipakṣo'bhimataḥ |",
  "SA19n1288:297": "sattvādanyeṣāṃ svabhāvahetūnāṃ kāryahetūnāmanupalambhahetūnāṃ ca dṛṣṭānta eva vyāptirgrahītavyā |",
  "SA19n1288:298": "tatra śiṃśipātvasya vṛkṣatvavyavahāre,",
  "SA19n1288:299": "sādhye dṛṣṭānte pratyakṣānupalambhābhyāṃ vyāptirgrāhyā |",
  "SA19n1288:300": "sattvakṣaṇikatvayostu prasaṅgaprasaṅgaviparyayābhyāṃ pramāṇābhyāṃ ,",
  "SA19n1288:301": "sādhyaviparyayabādhakapramāṇena vā kramayaugapadyanivṛttilakṣaṇena svasaṃvedanasāmarthyasidhdervikalpasidhdervā vastutvāvastutvābhyāṃ sandihyamāne vipakṣe dharmiṇi,",
  "SA19n1288:302": "kāryahetordhūmādervahnyādinā mahānasādau dṛṣṭāntadharmiṇi trividhapratyakṣānupalambhataḥ ,",
  "SA19n1288:303": "pañcavidhapratyakṣānupalambhato vā vyāptirgrahītavyā |",
  "SA19n1288:304": ", anupalambhasya tu asadvyavahārayogyatvena saha vyāptiḥ pratyakṣeṇaiva |",
  "SA19n1288:305": ", anyeṣāṃ tu svabhāvahetūnāṃ kāryahetūnāṃ vā keṣāñcit ,",
  "SA19n1288:306": "yathāsvabhāvaṃ pramāṇenonnīya grahītavyeti ||",
  "SA19n1288:307": "hetvābhāsanirupaṇam",
  "SA19n1288:308": "vyāptyaniścaye hetoranaikāntiko doṣaḥ |",
  "SA19n1288:309": "sa ca trividhaḥ - asādhāraṇānaikāntikaḥ sādhāraṇānaikāntikaḥ ,",
  "SA19n1288:310": "sandhigdhavipakṣavyāāvṛttikaśceti | tatra",
  "SA19n1288:311": "asādhāraṇānaikāntiko yathā - sātmakaṃ jīvaccharīram ,",
  "SA19n1288:312": "prāṇādimattvāt aparajīvaccharīravat , ghaṭavat |",
  "SA19n1288:313": "ayaṃ heturaparajīvaccharīre ātmanā vyāpta iti na niścitaḥ |",
  "SA19n1288:314": "ghaṭe ca vipakṣe ātmano'bhāvānnivṛtta iti na niścitaḥ |",
  "SA19n1288:315": "dharmiṇi tu jīvaccharīre vidyata iti asādhāraṇānaikāntika ucyate |",
  "SA19n1288:316": "aparaścāsādhāraṇo yathā - anityaśabdaḥ śrāvaṇatvāt ,",
  "SA19n1288:317": "ghaṭavat ,",
  "SA19n1288:318": "ākāśavaditi |",
  "SA19n1288:319": "sādhāraṇanaikāntiko yathā - nityaḥ śabdaḥ prameyatvāt ,",
  "SA19n1288:320": "ghaṭavat ākāśavat |",
  "SA19n1288:321": ", sandigdhavipakṣavyāvṛttiko yathā - saḥ śyāmastatputratvāt ,",
  "SA19n1288:322": "paridṛśyamānatatputravaditi ||",
  "SA19n1288:323": "yaduktaṃ prāk ,",
  "SA19n1288:324": "sattvasya kṣaṇikatvena saha vyāptiḥ prasaṅgaprasaṅgaviparpayābhyāṃ grahītavyeti ,",
  "SA19n1288:325": "tatra ko'yaṃ prasaṅgo nāma ?",
  "SA19n1288:326": "pramāṇaprasidhdavyāptikena vākyena parasyāniṣṭatvāpādanāya prasañjanam prasaṅgaḥ ,",
  "SA19n1288:327": "yathā - sāmānyasya ,",
  "SA19n1288:328": "anekavṛttitvābhyupagame anekatvaprasañjanam |",
  "SA19n1288:329": "tathā hi - yadanekavṛtti tadanekaṃ yathā anekabhājanagataṃ tālafam |",
  "SA19n1288:330": "anekavṛtti ca sāmānyam |",
  "SA19n1288:331": "tasmādanenāpyanekena bhavitavyamiti prasaṅgaḥ |",
  "SA19n1288:332": "prasaṅgasya kāryam",
  "SA19n1288:333": "athānekatvaṃ neṣyate,",
  "SA19n1288:334": "tadā'nekavṛttitvaṃ ca mā svīkurvīthāḥ |",
  "SA19n1288:335": "nanu yadyetat prasaṅgākhyaṃ sādhanaṃ pramāṇa ,",
  "SA19n1288:336": "na bhavati [trairupyābhāvāt ] kathamasyopanyāsa iti ,",
  "SA19n1288:337": "vyāptismaraṇārthaṃ vyāpyaikadeśakathanavaditi | yaduktam -",
  "SA19n1288:338": "' prasaṅgo dvayasambandhādekābhāve'nyahānaye ' iti |",
  "SA19n1288:339": "asyāyamarthaḥ - vyāpyavyāpakayoḥ sambandhe sati yadi vyāpakaṃ neṣyate tadā vyāpyamapi neṣyatām |",
  "SA19n1288:340": "atha vyāpyamiṣyate tadā vyāpakamapīṣyatāmiti |",
  "SA19n1288:341": "vādinā sādhanā upanyaste prativādinā tatra dūṣaṇaṃ vaktavyamiti nyāyaḥ |",
  "SA19n1288:342": "asidhdavirudhdānaikāntikānāmanyatamasyodbhāvanaṃ dūṣaṇam | yathoktam -",
  "SA19n1288:343": "'dūṣaṇāni nyūnatādyukti' iti |",
  "SA19n1288:344": "hetudūṣaṇam",
  "SA19n1288:345": "nanveṣāmevodbhāvanaṃ yadi dūṣaṇaṃ ,",
  "SA19n1288:346": "kva tarhi vaiyarthyāsāmarthyātiprasaṅgādīnāmantarbhāvaḥ ?",
  "SA19n1288:347": "atraiva triṣu |",
  "SA19n1288:348": "tatra vaiyarthyaṃ tāvadasidhde'ntarbhavati |",
  "SA19n1288:349": "sandigdhasādhyadharmo hi",
  "SA19n1288:350": "heturucyate |",
  "SA19n1288:351": "vaiyarthyaṃ tu yatropanyasyate tatra sandigdhasādhyadharmakatvaṃ hetorlakṣaṇaṃ hetau na sambhavatīti asidhda ucyate |",
  "SA19n1288:352": "[ hetorlakṣaṇasyāsidhdeḥ] yaduktam -",
  "SA19n1288:353": "' sandigdhe hetuvacanāt vyasto hetoranāśrayaḥ ' iti |",
  "SA19n1288:354": "asāmarthyaṃ tu svarupāsidhdāvantarbhavati |",
  "SA19n1288:355": "na hi hetoḥ sāmarthya nāma hetusvarupādanyat |",
  "SA19n1288:356": "hetoravastutvaprasaṅgāt |",
  "SA19n1288:357": "atiprasaṅgaścānaikāntike'ntarbhāvyaḥ ,",
  "SA19n1288:358": "sādhyadharmamatikramya vipakṣe'pi prasakteriti ||",
  "SA19n1288:359": "ātmanirasanam",
  "SA19n1288:360": "yatra tu dharmiṇi sādhyaṃ sādhayitumārabdhaṃ tasya dharmiṇaḥ pramāṇabādhitve āśrayāsidhdirhetordūṣaṇam |",
  "SA19n1288:361": "yathā sarvagata ātmā sarvatropalabhyamānaguṇatvāt |",
  "SA19n1288:362": "tadiha baudhdasyātmaiva na sidhdaḥ ,",
  "SA19n1288:363": "kiṃ punasasya sarvadeśopalabhyamānaguṇatvaṃ setsyati |",
  "SA19n1288:364": "tathā hi , tairthikāḥ khalvevaṃ bruvanti |",
  "SA19n1288:365": "śarīrādivastuvyatiriktaṃ śubhāśubhakarmakartṛtatfalabhoktṛ nityavyāpirupamātmākhyaṃ dravyāntaramasti |",
  "SA19n1288:366": "tena ca yadi nāma viśvaṃ vyāptaṃ tadapi yadupabhogāyatanatayā pareṇa parigṛhītaṃ jīvaccharīraṃ tadeva sātmakamabhidhīyata iti |",
  "SA19n1288:367": "etaccāyuktam |",
  "SA19n1288:368": "ātmanaḥ sidhdaye pramāṇābhāvāt |",
  "SA19n1288:369": "na hi pratyakṣeṇa ātmā pratīyate |",
  "SA19n1288:370": "cakṣurādijñānānāṃ rupādiviṣayapañcakaniyatatvāt |",
  "SA19n1288:371": "mānasasyāpyahaṃpratyayasya śarīrādiviṣayatvāt gauro'haṃ sthūlo'haṃ gacchāmyahamityādyākāreṇa ahaṃ pratyaya utpadyate yadāha alaṅkārakāraḥ -",
  "SA19n1288:372": "ahamityapi yajjñānaṃ taccharīrendriyāṃśavit |",
  "SA19n1288:373": "ahaṃ kāṇassukhī gauraḥ samānādhāravedanāt ||",
  "SA19n1288:374": "na cāsya śarīravyatiriktasya taddharmo gauratvaṃ sthūlatvaṃ vā |",
  "SA19n1288:375": "na ca vibhoramūrttasya mūrtadravyānuvidhāyinī gamanakriyā yuktimatī |",
  "SA19n1288:376": "na cāyaṃ māṇavake siṃhapratyaya eva bhākto yuktaḥ ,",
  "SA19n1288:377": "skhaladvṛttiprasaṅgāt |",
  "SA19n1288:378": "nāpyanumānena pratīyate ,",
  "SA19n1288:379": "kāryasvabhāvaliṅgābhāvāt |",
  "SA19n1288:380": "nityaparokṣeṇa deśakālākāravyatirekavikalenātmanā saha kasyacidanvayavyatirekātmakāryakāraṇabhāvāsidhdeḥ kāryaliṅgāyogat |",
  "SA19n1288:381": "dharmisattāyāścāsidhdatvāt svabhāvaliṅgānupapatteḥ |",
  "SA19n1288:382": "na cānyalliṅgamasti |",
  "SA19n1288:383": "anyenāpi liṅgena bhavatā sādhyavyāptena bhavitavyam |",
  "SA19n1288:384": "tasya ca sarvathā'sidhdeḥ,",
  "SA19n1288:385": "kathaṃ tena vyāptatvaṃ liṅgasya niścīyatām ?",
  "SA19n1288:386": "kiñca , kiyamātmā bodharupaḥ ,",
  "SA19n1288:387": "abodharupo vā ?",
  "SA19n1288:388": "yadi bodharupo nityaśca tadā cakṣurādivaifalyaprasaṅgo durvāraḥ |",
  "SA19n1288:389": "athānityo bodharupastadājñānasyaivātmeti nāma kṛtam ,",
  "SA19n1288:390": "na vipratipattiḥ |",
  "SA19n1288:391": "athābodharupo dṛśyaśca tadā'nupalambho'sya sattāṃ na kṣamata iti nirātmasidhdiranavadyā |",
  "SA19n1288:392": "tasmāt sarvaṃ saṃskṛtaṃ vastu nirātmakamiti ||",
  "SA19n1288:393": "svarupāsiddhyāpi hetvabhāsanirupaṇam",
  "SA19n1288:394": "svarupāsidhdayā'pyasidhdo hetvābhāso bhavati |",
  "SA19n1288:395": "yathā anityaśśabdaḥ cākṣuṣatvāditi |",
  "SA19n1288:396": "nanu vyāptyasidhdirapi dūṣaṇam ,",
  "SA19n1288:397": "tenāpi pareṣṭārthāsidhdeḥ |",
  "SA19n1288:398": "tatkiṃ nocyate?",
  "SA19n1288:399": "anaikāntikadūṣaṇenaiva gatārthatvāt pṛthaḍnoktam |",
  "SA19n1288:400": "tathā hi - na svalakṣaṇābhyāṃ vyāptirgrahītuṃ śakyā |",
  "SA19n1288:401": "svalakṣaṇasya deśakālākāraniyatatvenāpyanyatrānugamābhāvāt |",
  "SA19n1288:402": "api tu sādhyasādhanasāmānyābhyāmeva vyāptirgrahītavyā |",
  "SA19n1288:403": "tatra ca yadi sādhanaṃ sādhyena vyāptaṃ na pratīyate tadā sādhanaṃ ca syāt sādhyaṃ ca na syādityanaikāntikameva bhavati ||",
  "SA19n1288:404": "apohanirupaṇam ,",
  "SA19n1288:405": "sāmānyanirasanaṃ ca",
  "SA19n1288:406": "nanu sāmānyaṃ cedaprasidhdaṃ ,",
  "SA19n1288:407": "tatkathaṃ sādhyasādhanasāmānyābhyāṃ sarvopasaṃhāravatī vyāptiḥ pramāṇena gṛhyate ?",
  "SA19n1288:408": "naiṣa doṣaḥ |",
  "SA19n1288:409": "yato yādṛśaṃ sāmānyaṃ paraiḥ parikalpyate tādṛśaṃ pramāṇena bādhyata iti nābhyupeyate tatsaugataiḥ |",
  "SA19n1288:410": "na tu vyavahāraprasidhdamanyavyāvṛttilakṣaṇamapohasaṃjñitamapi |",
  "SA19n1288:411": "nanu ko'yamapoho nāma ?",
  "SA19n1288:412": "yathādhyavasāyaṃ bāhya eva ghaṭādirartha apoha ityabhidhīyate ,",
  "SA19n1288:413": "apohyate'smādanyadvijātīyamiti kṛtvā |",
  "SA19n1288:414": "yathāpratibhāsaṃ buddhyākāro vā'pohaḥ ,",
  "SA19n1288:415": "apohyate pṛthak kriyate'smin buddhyākāre vijātīyamiti kṛtvā |",
  "SA19n1288:416": "yathātattvaṃ nivṛttimātraṃ prasajyarupo vā'pohaḥ ,",
  "SA19n1288:417": "apohanamapoha iti kṛtvā |",
  "SA19n1288:418": "nanu yathādhyavasāyaṃ vidhireva ,",
  "SA19n1288:419": "tarhi kevalo visāya ityāgatam |",
  "SA19n1288:420": "na apohaviśiṣṭo vidhirabhipretaḥ |",
  "SA19n1288:421": "yattu gopratītau na gavātmā agavātmeti sāmarthyādapohaḥ paścānniścīyata iti vidhivādināṃ matam |",
  "SA19n1288:422": "anyāpohapratipattau ca sāmarthyādanyapoḍho gavādirartho'vadhāryata iti nivṛttyapohavādināṃ matam |",
  "SA19n1288:423": "tanna yuktam ,",
  "SA19n1288:424": "vyavahārakāle prathamaṃ vartamānasyāpi pratītikramādarśanāt |",
  "SA19n1288:425": "na hi vidhiṃ pratipadya kaścidarthāpattitaḥ paścādapohamavagacchati ,",
  "SA19n1288:426": "apohaṃ vā pratipadya paścādanyāpoḍhamavagacchati |",
  "SA19n1288:427": "tasmāt gopratipattireva anyāpoḍha pratipattirucyate |",
  "SA19n1288:428": "yadyapi gośabdāduccaritādanyāpoḍhaśabdānullekha uktaḥ ,",
  "SA19n1288:429": "tathā'pi nāpratipattireva viśeṣaṇabhūtasyānyāpohasya |",
  "SA19n1288:430": "agavāpoḍha eva vastuni gośabdasya saṃketitatvāt |",
  "SA19n1288:431": "yathā nīlotpalasaṃketitendīvaraśabdāt utpalapratītau tatkāla eva nīlamasfuraṇamanivāryaṃ tathā gośabdādapyagavāpoḍha eva vastuni saṃketitāt gopratītau tulyakālameva viśeṣaṇatvāt apohasya agavāpoha- sfuraṇamanivāryam |",
  "SA19n1288:432": "yathā ca pratyakṣasya prasajyapratiṣedharupābhāvagrahaṇamabhāva vikalpotpādanaśaktireva ,",
  "SA19n1288:433": "tathā vidhivikalpānāmapi tadanurupānuṣṭhānaśaktirevābhāva - grahaṇamabhidhīyate |",
  "SA19n1288:434": "anyathā yadi gośabdādarthapratipattikāle nāvagataḥ parāpohaḥ ,",
  "SA19n1288:435": "kathaṃ tarhi anyaparihāreṇa pratipattā gavi vartatām |",
  "SA19n1288:436": "tatto gāṃ badhāneti codito'śvānapi badhnīyāditi |",
  "SA19n1288:437": "tasmāt sthitametat ,",
  "SA19n1288:438": "bāhyārtho'dhyavasāyādeva śabdavācye vyavasthāpyate,",
  "SA19n1288:439": "na tu svalakṣaṇaparisfūrtyā ,",
  "SA19n1288:440": "pratyakṣaddyeśakālākārāvasthāniyata pravyaktasvalakṣaṇāsfuraṇāt |",
  "SA19n1288:441": "yadāha nyāyaparameśvaraḥ -",
  "SA19n1288:442": "' śabdenāvyāpṛtākṣasya budhdāvapratibhāsanāt |",
  "SA19n1288:443": "arthasya dṛṣṭāviva ' iti ||",
  "SA19n1288:444": "kiñca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ |",
  "SA19n1288:445": "tasya hi sadbhāve astīti vyartham ,",
  "SA19n1288:446": "nāstītyasamartham |",
  "SA19n1288:447": "asadbhāve tu nāstīti vyartham ,",
  "SA19n1288:448": "astitya samartham |",
  "SA19n1288:449": "asti cāstyādipadaprayogaḥ |",
  "SA19n1288:450": "tasmāt paramārthato na svalakṣaṇaṃ śabdairabhidhīyata iti sthitam ||",
  "SA19n1288:451": "nanu yathā pratyakṣeṇa ghaṭasvarupe gṛhīte'paścāttatraiva kṣaṇikatvādiniścayārtha pramāṇāntaraṃ pravartate ,",
  "SA19n1288:452": "tathā vṛkṣaśabdena vṛkṣatvāṃśe pratipādite satvāṃśaniścayārthameva sadādipadaprayogo bhaviṣyatīti cet , na |",
  "SA19n1288:453": "pratyakṣasyāniśyātmakatvādanabhyastasvarupaviṣaye pramāṇāntaraṃ vartata iti yuktam |",
  "SA19n1288:454": "vikalpasya tu svayaṃ niśyātmakatvāt ,",
  "SA19n1288:455": "gṛhīte svarupe kiṃ pramāṇāntareṇa paraṃ grahītavyamiti ||",
  "SA19n1288:456": "paraparikalpitasāmānyanirasanam",
  "SA19n1288:457": "yādṛśaṃ sāmānyaṃ paraiḥ parikalpyate ,",
  "SA19n1288:458": "anekavyaktisamavetaṃ dṛśyamekaṃ nityaṃ tādṛśasya sattāsādhakaṃ na kiñcitpramāṇāmupalabhāmahe |",
  "SA19n1288:459": "tataḥ saditi vyavasthāpayituṃ tanna yuktam |",
  "SA19n1288:460": "tathā hi - gavādivyaktyanubhavakāle varṇāsaṃsthānādyātmakaṃ vyaktisvarupamapahāya nānyat kiñcidekamanuyāyi pratyakṣe bhāsate |",
  "SA19n1288:461": "tādṛśasyānubhavābhāvāt |",
  "SA19n1288:462": "nāpi svalakṣaṇānubhānantaramekākāraparāmarśapratyayāt anyathā'nupapattyā sāmānyaparikalpanaṃ yuktisaṅgatam |",
  "SA19n1288:463": "vyaktibhya eva svahetudattaśaktibhyo'sya pratyayasya paramparayotpatteḥ |",
  "SA19n1288:464": "bhede'pi kāścideva vyaktayo'sya jananāya samarthāḥ,",
  "SA19n1288:465": "na sarvāḥ ,",
  "SA19n1288:466": "ityatra kāryakāraṇabhāvasya pratyakṣānupalambhābhyāṃ dṛṣṭasyātivartayitumaśakyatvāt |",
  "SA19n1288:467": "dṛṣṭaṃ cedaṃ sāmarthyaṃ bhedāviśeṣe'pi kāsāñcideva vyaktīnām |",
  "SA19n1288:468": "yathā jvarādipraśamane guḍūcīnimbādīnām | yathoktam -",
  "SA19n1288:469": "' ekapratyavamarśārthajñānādyekārthasādhane |",
  "SA19n1288:470": "bhede'pi niyatāḥ kecitsvabhāvenendriyādivat' ||iti ||",
  "SA19n1288:471": "kiñca sarvagate vijātīyād vyāvṛtte satyapi sāmānye kiṃ bhedāviśeṣe'pi govyaktiṣveva samavetaṃ tat sāmānyaṃ tatraiva caikākārāṃ budhdiṃ janayatīti praśne svabhāvenaivetyuttaraṃ parasya |",
  "SA19n1288:472": "tacca pramāṇāsaṅgatam |",
  "SA19n1288:473": "asmākaṃ tu svabhāvenottaraṃ pramāṇāsidhdatvāt yuktisaṅgatameva ||",
  "SA19n1288:474": "tathedamaparaṃ jātisādhanāya sādhanaṃ parasya |",
  "SA19n1288:475": "yad viśiṣṭaṃ jñānaṃ tad viśeṣaṇagrahaṇanāntarīyakam ,",
  "SA19n1288:476": "yathā daṇḍijñānam |",
  "SA19n1288:477": "viśiṣṭajñānaṃ cedaṃ gaurayamityarthataḥ kāryahetuḥ |",
  "SA19n1288:478": "atrocyate - viśiṣṭabudhderbhinnaviśeṣaṇagrahaṇanāntarīyakatvaṃ sādhyaṃ ,",
  "SA19n1288:479": "viśeṣaṇamātrānubhavanāntarīyakatvaṃ vā |",
  "SA19n1288:480": "prathamapakṣe pratyakṣabādhā |",
  "SA19n1288:481": "vastugrāhiṇi pratyakṣe ubhayapratibhāsābhāvāt |",
  "SA19n1288:482": "viśiṣṭabudhditvaṃ ca sāmānyamityanaikāntiko hetuḥ syāt ,",
  "SA19n1288:483": "bhinnaviśeṣaṇagrahaṇamantareṇāpi tasya darśanāt |",
  "SA19n1288:484": "yathā svarupavānayaṃ ghaṭaḥ ,",
  "SA19n1288:485": "gotvasāmānyamiti vā |",
  "SA19n1288:486": "dvitīyapakṣe tu sidhdasādhanam ,",
  "SA19n1288:487": "svarupavān ghaṭa ityādivat gotvādijātimān piṇḍa iti parikalpitabhedamupādāya viśeṣaṇaviśeṣya bhāvasyeṣṭatvāt |",
  "SA19n1288:488": "agovyāvṛttyanubhavabhāvitvāt gaurayamiti vyavahārasya |",
  "SA19n1288:489": "tadevaṃ ato'pi sādhanānna sāmānyasidhdiriti |",
  "SA19n1288:490": "tadevaṃ paraparikalpitasāmānyasya vicārāsahatvāt ,",
  "SA19n1288:491": "atadrūpaparāvṛttavastumātrameva sāmānyamapohaśabdavācyaṃ vyavahārāṅgaṃ yathādhyavasāyamanavadyamiti sthitam |",
  "SA19n1288:492": "sāmānyasya niṣedhāya prayogaḥ punarevaṃ kartavyaḥ - yadyatropalabdhilakṣaṇaprāptaṃ sannopalabhyate tattatra asadvyavahāraviṣayaḥ ,",
  "SA19n1288:493": "yathā turaṅgamottamāṃge śṛṅgaṃ ,",
  "SA19n1288:494": "nopalabhyate copalabdhilakṣaṇaprāptaṃ sāmānyaṃ paridṛśyamānāsu vyaktiṣviti svabhāvānupalabdhiḥ |",
  "SA19n1288:495": "na cāsidhdasambhāvanā |",
  "SA19n1288:496": "varṇasaṃsthānalakṣaṇaṃ vyaktisvarupamapahāya dvitīyasyānuyāyino rupasya nipuṇamapi nirupyamāṇasya sarvathā darśanābhāvāt ,",
  "SA19n1288:497": "nāpi jñānavaddarśanābhāve'pi pratyakṣasidhdatvamasyābhidhātumucitam |",
  "SA19n1288:498": "jñānaṃ hi svasaṃvedanapramāṇasidhdam ,",
  "SA19n1288:499": "na tu cakṣurvijñānagrāhyam |",
  "SA19n1288:500": "idaṃ [ tu sāmānyaṃ ] cakṣurvijñānagrāhyamarthadharmatvāt |",
  "SA19n1288:501": "pratyakṣaṃ ca parairiṣṭamiti |",
  "SA19n1288:502": "tadevaṃ paraparikalpitasāmānyasya vicārāsahatvāt ,",
  "SA19n1288:503": "atadrūpaparāvṛttavastumātrameva sāmānyamuktam |",
  "SA19n1288:504": "tasmāt sarvaṃ saṃskṛtaṃ vastu paraparikalpitasāmānyena śūnyamiti sthitam ||",
  "SA19n1288:505": "īśvarasādhananirasanam",
  "SA19n1288:506": "nāpi kenacidbudhdimatoparacittamityapi vijñeyam |",
  "SA19n1288:507": "tathā hi - asya jagataḥ karttā bhavan nityo vā bhavedanityo vā |",
  "SA19n1288:508": "tatra na tāvannityo yuktaḥ ,",
  "SA19n1288:509": "nitye karttari samarthe sati sargasthitipralayānāṃ niyamena yaugapadyaprasaṅgāt |",
  "SA19n1288:510": "yena hi svarupeṇa sthitipralayayoḥ sa karttā tadasya svarupaṃ sargakāle'pi sannihitamiti tadaiva sthitipralayau kuryāt |",
  "SA19n1288:511": "sahakārivirahānna karotīti cet , tadasat |",
  "SA19n1288:512": "na hi nityena sahakāriṇā kadācidapyayaṃ virahitaḥ sadā sannihitatvāt |",
  "SA19n1288:513": "nāpyanityena sahakāriṇā virahitaḥ ,",
  "SA19n1288:514": "anityasahakāriṇo'pi tadāyattajanmatvāt |",
  "SA19n1288:515": "tata ekadā sarvakaraṇādiprasaṅgaḥ ||",
  "SA19n1288:516": "nanu budhdimattvādīśvarasya naiṣa doṣaḥ |",
  "SA19n1288:517": "budhdiśūnyo hi svasattāmātrajanyaṃ kāryamakrameṇaiva kuryāt |",
  "SA19n1288:518": "budhdimāṃstu karttumīśāno'pi anicchanna karotīti kastasyopālambhaḥ ?",
  "SA19n1288:519": "ucyate - tā apīcchāḥ svasattāmātranibandhanāḥ kiṃ na karotīti sa evāsyopālambhaḥ |",
  "SA19n1288:520": "atha svarupeṇa sāmarthye satyapi eṣa eva tasya svabhāvaḥ ,",
  "SA19n1288:521": "yatsahakārilakṣaṇayā'gantukaśaktyā vinā na karotīti cet ,",
  "SA19n1288:522": "tarhi mātā'pi sati vandhyā sā prakṛtyaivaitadapi vaktavyaṃ bhavedbhavatāmiti yatkiñcidetat ||",
  "SA19n1288:523": "nanveṣa eva kāryasvabhāvaḥ ,",
  "SA19n1288:524": "kevalāt samarthādapi nodeti ,",
  "SA19n1288:525": "sahakāriṇamapekṣyaiva paścādbhavati [ nāsyopālambha iti ] tanna yuktam |",
  "SA19n1288:526": "samartho hi sahakāryapekṣāmanādṛtya balādeva kāryaṃ kuryāt |",
  "SA19n1288:527": "anyathā [ hyasya ] asamarthatvaprasaṅgāt |",
  "SA19n1288:528": "nityasya kramakāritvaniṣedhanam",
  "SA19n1288:529": "nāpi nityaḥ krameṇa kāryakārīti yuktam ,",
  "SA19n1288:530": "nirapekṣatvāt |",
  "SA19n1288:531": "yadāha diṅmaṇḍalavikhyātakīrtirdharmakīrtiḥ -",
  "SA19n1288:532": "nityasya nirapekṣatvāt kramotpattirna yujyate |",
  "SA19n1288:533": "kriyāyāmakriyāyāṃ ca kālayoḥ sadṛśātmanaḥ ||iti ||",
  "SA19n1288:534": "etena ātmādīnāmakṣaṇikānāṃ ghaṭādīnāṃ kṣaṇikānāṃ ca krameṇa kāryakaraṇaṃ pratyuktam |",
  "SA19n1288:535": "na cātra pratyakṣavirodhaḥ ,",
  "SA19n1288:536": "pratyakṣeṇākṣaṇikasya grahaṇāyogāt |",
  "SA19n1288:537": "na hi kṣaṇikaṃ pratyakṣamakṣaṇikamīkṣituṃ kṣamate |",
  "SA19n1288:538": "anikakṣaṇavyāpāro hyakṣaṇikaḥ |",
  "SA19n1288:539": "sa kathamekakṣaṇabhāvinādhyakṣeṇa grahītuṃ śakyaḥ |",
  "SA19n1288:540": "na hi prāgūrdhvaṃ cāvasthānamadhunā prakāśate |",
  "SA19n1288:541": "tasyāpyadhunātanatāprasaṅgāt |",
  "SA19n1288:542": "janmavināśāvadhipratibhāsaprasaṅgāditi nedaṃ pratyakṣaṃ pūrvāparakālavyāptamarthaṃ kañcidapi grahītumalam |",
  "SA19n1288:543": "pratyabhijñānasya pratyakṣatvaṃ nirasanam",
  "SA19n1288:544": "etena pratyabhijñānasyāpratyakṣatvamākhyātam |",
  "SA19n1288:545": "sākṣātkāri hi jñānaṃ pratyakṣam |",
  "SA19n1288:546": "na ca prāgavasthamadhunā sākṣātkartavyam ,",
  "SA19n1288:547": "api tu smartavyam |",
  "SA19n1288:548": "na ca smaraṇasvarupam pratyakṣam |",
  "SA19n1288:549": "atha mataṃ bhavedidaṃ smaraṇaṃ yadidānīntanamavasthānaṃ na sākṣātkuryāt ,",
  "SA19n1288:550": "tatsākṣātkaraṇapravaṇaṃ kathamidaṃ smaraṇaṃ nāma ?",
  "SA19n1288:551": "yadāha bhaṭṭaḥ-",
  "SA19n1288:552": "' pūrvapramitamātre hi jāyate sa iti smṛtiḥ |",
  "SA19n1288:553": "sa evāyamitīyaṃ tu pratyabhijñā'tirekiṇi ||' iti ||",
  "SA19n1288:554": "smaraṇagrahaṇasvarupaṃ tarhi pratyabhijñānaṃ syāt ,",
  "SA19n1288:555": "na tu grahaṇasvarupameva |",
  "SA19n1288:556": "smaryamāṇe grahaṇāyogāt ,",
  "SA19n1288:557": "gṛhyamāṇe ca smaraṇāyogāt |",
  "SA19n1288:558": "na caikasya smaraṇagrahaṇe sambhavataḥ ,",
  "SA19n1288:559": "parasparavirodhāt |",
  "SA19n1288:560": "yena hi svarupeṇa smaraṇaṃ na tena svarupeṇa grahaṇamityanunmattena śakyate vaktum |",
  "SA19n1288:561": "rupāntareṇa caikasya smaraṇagrahaṇe na syātām |",
  "SA19n1288:562": "bhāve'pi pratyakṣāpratyakṣe syātām |",
  "SA19n1288:563": "na tu smaryamāṇe pratyakṣameva ,",
  "SA19n1288:564": "pratyakṣāyogāt |",
  "SA19n1288:565": "tasmāt pratyabhijñāpratyayo bhrānta eva ,",
  "SA19n1288:566": "nirviṣayatvāt |",
  "SA19n1288:567": "prayogaścaivam -yaḥ pratyabhijñāpratyayaḥ sa tattvato naikālambanaḥ ,",
  "SA19n1288:568": "yathā lūnapunarjātatṛṇādiṣu |",
  "SA19n1288:569": "pratyabhijñā pratyayaścāyaṃ tadevedaṃ nīlādīti pratyaya iti virudhdavyāptopalabdhiḥ |",
  "SA19n1288:570": "ekatvānekatvayoḥ parasparavirodhāt tadviṣayakasaṃvedanayorapi virodhaḥ tenaikālambanatvena anekālambanatvavirudhdena anekālambanatvena pūrvoktyā nītyā pratyabhijñāpratyayo vyāpta iti na pratyabhijñānaṃ kṣaṇikānumānabādhakam |",
  "SA19n1288:571": "na ca keśādiṣvapi sāmānyālambanatayā ekālambanatvam keśādivyaktereva pratyabhijñāyamānatvāt |",
  "SA19n1288:572": "sāmānye pratyabhijñāyamāne tadevedaṃ keśādīti syāt ,",
  "SA19n1288:573": "na tadevedaṃ keśādīti |",
  "SA19n1288:574": "ata evaikālambanatve pratyabhijñāpratyayasya krametarābhyāmutpattivirodhāt ,",
  "SA19n1288:575": "virudhdānaikāntikatve nāśaṅkanīye |",
  "SA19n1288:576": "na ca pratyabhijñānameva tadavasthāpakam ,",
  "SA19n1288:577": "yasyaiva vicāryamāṇatvāt |",
  "SA19n1288:578": "tasmāt sthitametat nityaḥ kartā nāstīti |",
  "SA19n1288:579": "yadi nityaḥ kartā jagato na kāraṇaṃ ,",
  "SA19n1288:580": "kimasya tarhi kāraṇam ?",
  "SA19n1288:581": "sattvānāṃ śubhakarmaṇaḥ jagataḥ kāraṇatvasamarthanam",
  "SA19n1288:582": "sattvānāṃ śubhāśubhākhyaṃ karma | yathoktam -",
  "SA19n1288:583": "sattvalokamatha bhājanalokaṃ",
  "SA19n1288:584": "cittameva racayatyaticitram |",
  "SA19n1288:585": "karmajaṃ hi jagaduktamaśeṣaṃ",
  "SA19n1288:586": "karma cittamavadhūya na cāsti ||iti ||",
  "SA19n1288:587": "vaibhāṣikamāśritya punarbhagavatā sarvajñena coktam -",
  "SA19n1288:588": "' ākāśaṃ dvau nirodhau ca nityaṃ trayamasaṃskṛtam |",
  "SA19n1288:589": "saṃskṛtaṃ kṣaṇikaṃ sarvamātmaśūnyamakartṛkam ||' iti ||",
  "SA19n1288:590": "sarvajñasamarthanam bhavaparamparāsamarthanaṃ ca",
  "SA19n1288:591": "nanu sarvajñasidhdau hi tadvacanaṃ nidarśanīkartumucitam |",
  "SA19n1288:592": "sarvajñasidhdaye kiṃ pramāṇamiti cet ? ucyate |",
  "SA19n1288:593": "yo yaḥ sādaranirantaradīrghakālābhyāsakalitacetoguṇaḥ sa sarvaḥ sphuṭībhāvayogyaḥ ,",
  "SA19n1288:594": "yathā yuvatyākāraḥ kāminaḥ puruṣasya |",
  "SA19n1288:595": "yathoktābhyāsakalitacetoguṇāścāmī caturāryasatyaviṣayākārā iti svabhāvahetuḥ |",
  "SA19n1288:596": "na tāvadāśrayadvāreṇa hetudvāreṇa vāsidhdasambhāvanā |",
  "SA19n1288:597": "saṅkalparuḍhānāṃ caturāryasatyaviṣayākārāṇāṃ dharmiṇāṃ cetoguṇamātrasya ca hetoḥ pratyātmavedyatvāt |",
  "SA19n1288:598": "na caiṣa virudhdaḥ ,",
  "SA19n1288:599": "sapakṣe kāminyākāre sambhavāt |",
  "SA19n1288:600": "na cānaikāntikaḥ ,",
  "SA19n1288:601": "abhyāsena sahitacetoguṇasfuṭapratibhāsayoḥ kāraṇakāryayoḥ kumbhakāraghaṭayoriva sarvopasaṃhāreṇa pratyakṣānupalambhataḥ kāryakāraṇabhāvasidhdau abhyāsasahitacetoguṇatvasya sādhanasya sfuṭapratibhāsakāraṇayogyatayā vyāptisidhdeḥ |",
  "SA19n1288:602": "tathā hi - vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt pūrvamanupalabdhiḥ sfuṭābhatvasya paścādabhyāsasaṃvedanaṃ ,",
  "SA19n1288:603": "sfuṭābhasaṃvedanamiti trividhapratyakṣānupalambhasādhyaḥ kāryakāraṇabhāvaḥ sfuṭapratibhāsābhyāsa sahitacittākārayorityupapannā sarvopasaṃhāravatī vyāptiḥ |",
  "SA19n1288:604": "ato'naikāntikatvābhāvāt anavadyo hetuḥ ||",
  "SA19n1288:605": "nanvanena sādhanena caturāryasatyākārāṇāṃ sākṣātkaraṇāt caturāryasatyākārasākṣatkārī vivakṣitassarvajñaḥ sidhyati ,",
  "SA19n1288:606": "na tvaviśeṣeṇa sarvadharmasākṣatkārī ,",
  "SA19n1288:607": "tatastatsidhdaye sādhanāntaramabhidheyam |",
  "SA19n1288:608": "ucyate - yatpramāṇasaṃvādi niścitārthaṃ vacanaṃ ,",
  "SA19n1288:609": "tat sākṣāt pāramparyeṇa vā tadarthasākṣatkārijñānapūrvakaṃ ,",
  "SA19n1288:610": "yathā dahano dāhaka iti vacanam ,",
  "SA19n1288:611": "pramāṇasaṃvādi niścitārtha cedaṃ vacanaṃ ,",
  "SA19n1288:612": "kṣaṇikāḥ sarvasaṃskārā iti arthataḥ kāryahetuḥ |",
  "SA19n1288:613": "nāsyāsidhdiḥ ,",
  "SA19n1288:614": "sarvadharmakṣaṇabhaṅgaprasādhanādasya vacanasya satyārthatvāt |",
  "SA19n1288:615": "nāpi virudhdaḥ ,",
  "SA19n1288:616": "sapekṣe bhāvāt |",
  "SA19n1288:617": "na cānaikāntikatā ,",
  "SA19n1288:618": "vacanamātrasya saṃśayaviparyāsapūrvakatve'pi pramāṇa saṃvādi ] niścitārthasya [ vacanasya ] sākṣāt pāramparyeṇa vā tadarthasākṣātkārijñānapūrvakatvena pratyakṣānupalambhābhyāmupalambhāt |",
  "SA19n1288:619": "anyathā dhūmādāvapi hetutyāgaprasaṅgādaśeṣakāryahetūcchedaprasaṅgaḥ ||",
  "SA19n1288:620": "bhavaparamparānirupaṇam",
  "SA19n1288:621": "syādetat | anekabhavaparamparālakṣaṇena dīrghakālena bhāvyasya saṅkalpāruḍhasya sfuṭābhatvaṃ sambhāvyate |",
  "SA19n1288:622": "bhavaparamparāsidhdaye tu kiṃ pramāṇam ? ucyate |",
  "SA19n1288:623": "yaccittaṃ tat cittāntaraṃ pratisandhatte ,",
  "SA19n1288:624": "yathedānīntanaṃ cittam |",
  "SA19n1288:625": "cittaṃ ca maraṇakālabhāvīti svabhāvahetuḥ |",
  "SA19n1288:626": "na cārhaccaramacittena vyabhicāraḥ |",
  "SA19n1288:627": "tasyāgamamātrapratītatvāt niḥ kleśacittāntarajananādvā |",
  "SA19n1288:628": "hetoḥ kleśe sati |",
  "SA19n1288:629": "viśeṣāpekṣaṇādi tyanāgatabhavasidhdiḥ |",
  "SA19n1288:630": "iha pūrvajanmābhyāsāt tapodānādhyayanādau sarvasattvānāmabhyāse pravṛttiriti pravādaḥ |",
  "SA19n1288:631": "tatastatsidhdaye pramāṇamucyate - yaccittaṃ tat cittāntarapūrvakaṃ yathedānīntanaṃ cittam |",
  "SA19n1288:632": "cittaṃ ca janmasamayabhāvītyarthataḥ kāryahetuḥ ||",
  "SA19n1288:633": "vaibhāṣikamatanirupaṇam",
  "SA19n1288:634": "nanu tattvasākṣātkāraṇānmuktiḥ |",
  "SA19n1288:635": "tattvaṃ caikameva, yathoktam -",
  "SA19n1288:636": "' muktistu śūnyatādṛṣṭistadarthāśeṣabhāvanā ' iti |",
  "SA19n1288:637": "tatkathaṃ sarvajñadvaitaṃ,",
  "SA19n1288:638": "baudhdaprabhedaśceti ?",
  "SA19n1288:639": "naiṣa doṣaḥ |",
  "SA19n1288:640": "yasmātsarvametad bhūtārthe sattvānavatārayituṃ bhagavatā pratipāditam |",
  "SA19n1288:641": "tathā hi vaibhāṣikāṇāṃ matam -",
  "SA19n1288:642": "' ākāśaṃ dvau nirodhau ca nityaṃ trayamasaṃskṛtam |",
  "SA19n1288:643": "saṃskṛtaṃ kṣaṇikaṃ sarvamātmaśūnyamakartṛkam ||'iti ||",
  "SA19n1288:644": "sautrāntikānāṃ matam",
  "SA19n1288:645": "jñānamevedaṃ sarvaṃ nīlādyākāreṇa pratibhāsate,",
  "SA19n1288:646": "na bāhyo'rthaḥ ,",
  "SA19n1288:647": "jaḍasya prakāśāyogāt | yathoktam -",
  "SA19n1288:648": "'svakārajñānajanakā dṛśyā nendriyagocārāḥ ' ||iti ||",
  "SA19n1288:649": "alaṅkāreṇāpyuktam -",
  "SA19n1288:650": "yadi saṃvedyate nīlaṃ kathaṃ bāhyaṃ taducyate |",
  "SA19n1288:651": "na cetsaṃvedyate nīlaṃ kathaṃ bāhyaṃ taducyate ||",
  "SA19n1288:652": "nanu yadi prakāśamānaṃ jñānamevadaṃ ,",
  "SA19n1288:653": "tadā'sti bāhyo'rtha iti kutaḥ ?",
  "SA19n1288:654": "bāhyārthasidhdistu syādvayatirekataḥ |",
  "SA19n1288:655": "na hi sarvatra sarvadā nīlādaya ākārāḥ prakāśante |",
  "SA19n1288:656": "na caitat svopādānamātrabalabhāvitve sati yujyate |",
  "SA19n1288:657": "niyataviṣaye pravṛttyayogāt |",
  "SA19n1288:658": "tasmādasti kiñcideṣāṃ samanantarapratyayavyatiriktaṃ yadbalena kvacit kadācit bhavantīti śakyamavasātum |",
  "SA19n1288:659": "sa eva bāhyo'rtha iti ,",
  "SA19n1288:660": "na punarasau bāhyo'rthaḥ avayavī ,",
  "SA19n1288:661": "guṇādayo dharmāḥ dravyāśrayiṇaḥ parābhimatāḥ,",
  "SA19n1288:662": "navavidhaṃ dravyaṃ paramāṇāvo veti |",
  "SA19n1288:663": "tatra na tāvat guṇādayaḥ ,",
  "SA19n1288:664": "dravyaniṣedhenaiva teṣāṃ niṣedhāt |",
  "SA19n1288:665": "na cāsati samavāyini dravye samavāya iti tadduṣaṇamatra nādriyate |",
  "SA19n1288:666": "dravyaṃ ca pṛthivyāpastejovāyurākāśaṃ kālo digātmā mana iti navavidham |",
  "SA19n1288:667": "ātmākāśakāladiṅmanasāṃ nirasanam",
  "SA19n1288:668": "tatrātmaniṣedhāyedamapi sādhanam - yatkādācitkaṃ jñānaṃ tatkādācitkakāraṇapūrvakam ,",
  "SA19n1288:669": "yathā saudāminījñānam |",
  "SA19n1288:670": "kādācitkaṃ cedamahaṃkārajñānamityarthataḥ kāryahetuḥ |",
  "SA19n1288:671": "nāyamasidhdaḥ ahaṃkāre dharmiṇi jñānatvasya pratyakṣasidhdatvāt |",
  "SA19n1288:672": "nāpi kādācitkaviśeṣaṇamasidhdam ,",
  "SA19n1288:673": "sarvadā'hamiti jñānābhāvāt |",
  "SA19n1288:674": "nāpi virudhdaḥ ,",
  "SA19n1288:675": "sapakṣe darśanāt |",
  "SA19n1288:676": "na cānaikāntikaḥ ,",
  "SA19n1288:677": "dhūmapāvakayoriva kādācitkajñānakādācitkakāraṇayoḥ pratyakṣānupalambhābhyāṃ vyāptisidhdeḥ |",
  "SA19n1288:678": "kādācitkajñānasya cākādācitkakāraṇādutpattau kādācitkakāraṇādanutpattiprasaṅgaḥ |",
  "SA19n1288:679": "aniyatahetukatāyāṃ cāhetukatāprasaṅgaḥ ,",
  "SA19n1288:680": "tathā'pyanaikāntikatve prasidhdadhūmādiheturapyanaikāntikaḥ syāt ,",
  "SA19n1288:681": "viśeṣābhāvāt |",
  "SA19n1288:682": "api cāhaṃkārasya akādācitkakāraṇapūrvakatve sadaivodayaprasaṅgaḥ |",
  "SA19n1288:683": "kāraṇasya kurvadrūpatvāt ,",
  "SA19n1288:684": "akurvataścopacārataḥ kāraṇatvāt ,",
  "SA19n1288:685": "kurvadakurvatoraikyābhāvāt |",
  "SA19n1288:686": "bhāve vā kurvato'pyakurvadrūpatāpattiḥ ,",
  "SA19n1288:687": "tatsvabhāvatvāt |",
  "SA19n1288:688": "kiñcāhaṃkārasya akādācitka kāraṇādutpāde yugapadevotpādaprasaṅgaḥ ,",
  "SA19n1288:689": "avyagrasāmagrīkatvāt |",
  "SA19n1288:690": "nanvahaṃkārasyālambanamātmā na kāraṇamiti cenna |",
  "SA19n1288:691": "akāraṇasyālambanatvāyogādatiprasaṅgāditi ||",
  "SA19n1288:692": "atha kimākāśaṃ nāma kiñcidvastubhūtamasti?",
  "SA19n1288:693": "uta nāsti vā ?",
  "SA19n1288:694": "nāstyevaitat |",
  "SA19n1288:695": "yatra hi sapratighaṃ dravyamasti na tatrākāśamavakāśaṃ vā dadāti |",
  "SA19n1288:696": "yatra nāsti tatra tadabhāvādevāvakāśaḥ sidhda iti kva vā''kāśamavakāśaṃ dadyāt ?",
  "SA19n1288:697": "[ yasmādavakāśapradamākāśaṃ bhaṇyate ] tasmāt satyasmin sarvadā sarvathā sarvatrāvakāśaḥ syāt |",
  "SA19n1288:698": "na caitadasti |",
  "SA19n1288:699": "tasmānnāstyevākāśamiti pratīmaḥ |",
  "SA19n1288:700": "etacca vaibhāṣīkamatapekṣya dūṣaṇamuktam |",
  "SA19n1288:701": "paraistvākāśaṃ śabdaguṇakamiṣyate |",
  "SA19n1288:702": "taccaikamiti cet samānadeśatvāt sarvaśabdānāṃ vibhāgena śravaṇaṃ na syāt |",
  "SA19n1288:703": "tatassannihitadeśa iva dūradeśābhimato'pi śabdaḥ śrūyeta |",
  "SA19n1288:704": "na vānyo'pītyekāntaḥ |",
  "SA19n1288:705": "dikkālayoścaikatvāt pūrvāparādipratyayānupapattiḥ |",
  "SA19n1288:706": "etena nityasyāpi manaso'sambhava eva |",
  "SA19n1288:707": "tathā hi - yugapajjñānānutpattyā mano'numīyate tadvādibhiḥ |",
  "SA19n1288:708": "anubhūyanta eva yugapadbahūni jñānāni narttakīdarśanādau |",
  "SA19n1288:709": "yadi punarmano [ nityaṃ ] syāttadānīmetāni jñānāni na yujyante |",
  "SA19n1288:710": "tasmānnāstyeva mano'pi ||",
  "SA19n1288:711": "avayavinirasanapūrvakaṃ paramāṇumātrasamarthanam",
  "SA19n1288:712": "pṛthivyādayo'vaśiṣyante |",
  "SA19n1288:713": "te cāvayaviparamāṇubhedena dvidhā iṣyante |",
  "SA19n1288:714": "tatra yo'vayavī ghaṭādiḥ paramāṇubhidvaryaṇukādi krameṇārabdhaḥ prasidhdaḥ ,",
  "SA19n1288:715": "tasya upalabdhi lakṣaṇaprāptasyānupalambho bādhaka ityuktam |",
  "SA19n1288:716": "yadyavayavī nāsti kathaṃ tarhyayamekatvena pratibhāsata iti cet -",
  "SA19n1288:717": "bhāgā eva bhāsante sanniviṣṭāstathā tathā |",
  "SA19n1288:718": "tadvānnaiva punaḥ kaścinnirbhāgaḥ sampratīyate ||",
  "SA19n1288:719": "ityuktam | nanu ko'yaṃ bhāgapratibhāso nāma ?",
  "SA19n1288:720": "nānādigdeśāvaṣṣṭambhena sañcitaḥ paramāṇupratibhāsa eva |",
  "SA19n1288:721": "yadyevaṃ kathaṃ ' pratibhāsadharmaḥ sthaulyam ' ityuktaṃ dharmottareṇa,",
  "SA19n1288:722": "tatrāpyayamevārthaḥ arthasya svarupeṇa nāsti vedanam,",
  "SA19n1288:723": "'bhāktaṃ syādarthavedanam' iti vacanāt |",
  "SA19n1288:724": "tasmādyo'yaṃ nīlādiprabhāso nānādeśavyāpitvenānubhūyate sa eva sthūlapratibhāsa ityadoṣaḥ ye'pi tadārambhakāḥ paramāṇavo vaiśeṣikāṇāṃ ,",
  "SA19n1288:725": "sākṣādadhyakṣyagocarā vaibhāṣikāṇāṃ darśane,",
  "SA19n1288:726": "svasvākārasamarpaṇapravaṇāḥ sautrāntikānāṃ mate ,",
  "SA19n1288:727": "te'pi yogācārāṇāṃ darśane na sambhavanti |",
  "SA19n1288:728": "na khalvekaḥ paramāṇuḥ prasidhdimadhyāste |",
  "SA19n1288:729": "tasyādharottaracaturdikṣu paramāṇumadhyāsīnasya niyamena ṣaḍaṃśatāpatteḥ |",
  "SA19n1288:730": "yo hyasya svabhāvaḥ pūrvaparamāṇupratyāsannaḥ na sa evāparaparamāṇupratyāsanno ghaṭate |",
  "SA19n1288:731": "tayorekadeśatāprāpteḥ |",
  "SA19n1288:732": "evaṃ ca sa pūrvaparamāṇusannihitasvabhāvo'paraparamāṇuṃ pratyāsīdedyadi so'pi tatra syāt |",
  "SA19n1288:733": "asatyāmapi pratyāsattāvābhimukhyamātre'pyayameva vṛttāntaḥ |",
  "SA19n1288:734": "tataśca paramāṇumātraṃ piṇḍaḥ prasaktaḥ ||",
  "SA19n1288:735": "yogācārasya matam",
  "SA19n1288:736": "athavā'yaṃ vicāraḥ ,",
  "SA19n1288:737": "yadetatpratibhāsamānaṃ tadekaṃ tāvanna yuktam ,",
  "SA19n1288:738": "anantaroktavicārāt |",
  "SA19n1288:739": "nāpyanekaṃ ,",
  "SA19n1288:740": "paramāṇuśaḥ paramāṇorayogāt |",
  "SA19n1288:741": "tathā hi - yadyasau sāṃśaḥ kathaṃ paramāṇuḥ ?",
  "SA19n1288:742": "atha niraṃśaḥ tadā saṃyuktāḥ paramāṇāvaḥ sarvātmanā saṃyogāt parasparamabhinnadeśāḥ syuriti sarvaḥ piṇḍaḥ paramāṇumātraṃ syāt ,",
  "SA19n1288:743": "parvato'pi kṣitirapīti |",
  "SA19n1288:744": "tasmādavaśyaṃ tayoḥ svabhāvayorbhedo'bhyupetavyaḥ |",
  "SA19n1288:745": "yathā cānayostathā 'dharottaradakṣiṇottaraparamāṇupratyāsannānāṃ svabhābānāṃ ca bheda iti ṣaḍaṃśataiva paramāṇornyāyabalādāpatati | yadāha -",
  "SA19n1288:746": "ṣaṭkena yugapadyogāt paramāṇoḥ ṣaḍāṃśatā |",
  "SA19n1288:747": "ṣaṇṇāṃ samānadeśatvāt piṇḍaḥ syādaṇumātrakaḥ ||iti |",
  "SA19n1288:748": "na caikāsiddhau anekasyāpi sidhdiriti na santi paramāṇavaḥ |",
  "SA19n1288:749": "yadi bāhyo'rtho nāsti kiṃ viṣayastarhyayaṃ pratibhāsaḥ ?",
  "SA19n1288:750": "pratibhāsaḥ khalveṣo'nādivitathavāsanātaḥ pravartamāno nirālambana eva lakṣyate |",
  "SA19n1288:751": "tathā hi -sati viṣaye sālambanatā syāt |",
  "SA19n1288:752": "tena cāvayavinā bhavitavyam ,",
  "SA19n1288:753": "paramāṇupracayena vā |",
  "SA19n1288:754": "sa cāyamubhayo'pyanantarokta bādhakapramāṇa [ grāha ] grastavigraho na vyomatāmarasamatiśete yathoktam -",
  "SA19n1288:755": "[ na sannāvayavī nāma na santi paramāṇavaḥ |]",
  "SA19n1288:756": "pratibhāso nirālambhaḥ svapnānubhavasannibhaḥ ||iti ||",
  "SA19n1288:757": "nirālambanavādaḥ",
  "SA19n1288:758": "svapnajñānaṃ nirālambanaṃ viditameva |",
  "SA19n1288:759": "na ca svaprajāgradanubhavayorbhedaḥ kaścidapyasti |",
  "SA19n1288:760": "sarvaprakārasādharmyadarśanāt |",
  "SA19n1288:761": "na cānālambanādanavāptarupaviśeṣaṃ vijñānaṃ sālambanasambandhamanubhavitumutsahate |",
  "SA19n1288:762": "yadanālambanādaviśiṣṭaṃ tadanālambanam ,",
  "SA19n1288:763": "yathaikasmādākāśakeśadarśanāt dvitīyam [ jñānaṃ ] anālambanācca svapnajñānādaviśiṣṭaṃ vivādāspadībhūtaṃ jāgradvijñānamiti svabhāvahetuḥ ||",
  "SA19n1288:764": "vijñānasyasya sākāratvanirākāratvapakṣabhedaḥ",
  "SA19n1288:765": "yadi bāhyo'rtho nāsti kiṃ tarhi paramārthasat ?",
  "SA19n1288:766": "grāhyagrāhakādikalaṅkānaṅkitaṃ niṣprapañcavijñānamātraṃ paramārthasat | yathoktam -",
  "SA19n1288:767": "' grāhyagrāhakanirmuktaṃ vijñānaṃ paramārthasat ' iti |",
  "SA19n1288:768": "punaścoktam -",
  "SA19n1288:769": "' nānyo'nubhāvyo budhdyā'sti tasyā nānubhavo'paraḥ |",
  "SA19n1288:770": "grāhyagrāhakavaidhuryāt svayaṃ saiva prakāśate ||'",
  "SA19n1288:771": "uktaṃ caitadbhagavatā -",
  "SA19n1288:772": "' bāhyo na vidyate hyartho yathā bālairvikalpyate |",
  "SA19n1288:773": "vāsanāluṭhitaṃ cittamarthābhāsaṃ pravarttate ||'iti ||",
  "SA19n1288:774": "sākāravādināṃ matam",
  "SA19n1288:775": "tatra kecidevamāhuḥ - vijñānamevedaṃ sarva sarvaśarīraviṣayabhāvena prasidhdam ,",
  "SA19n1288:776": "tacca svasaṃvedanamiti na kasyacit grāhyaṃ grāhakaṃ vā |",
  "SA19n1288:777": "kalpanayā tu grāhyagrāhakabhāva iti vyavasthāpyate |",
  "SA19n1288:778": "tataḥ parikalpitagrāhyagrāhakabhāvarahitaṃ vijñānaṃ [ sākāraṃ ] satyamiti |",
  "SA19n1288:779": "nirākāravādināṃ matam",
  "SA19n1288:780": "anye tu sakalākārakalaṅkānaṅkitaṃ śudhdasfaṭikasaṃkāśaṃ vāstavaṃ vijñānam |",
  "SA19n1288:781": "ākārāstvamī vitathā evāvidyayā darśitāḥ prakāśante |",
  "SA19n1288:782": "tasmāt grāhyaṃ nāma nāstyeva grāhyābhāvāt tadapekṣayā yadgrāhakatvaṃ vijñānasya tadapi nāstīti |",
  "SA19n1288:783": "mādhyamikānāṃ tu darśane tadapi vijñānaṃ na paramārthasat ,",
  "SA19n1288:784": "vicārāsahatvāt |",
  "SA19n1288:785": "svabhāvena hi yuktaṃ pāramārthika mucyate loke |",
  "SA19n1288:786": "na cāsya vicārataḥ kaścitsvabhāvo ghaṭate,",
  "SA19n1288:787": "eko vā'neko vā ,",
  "SA19n1288:788": "pūrvavicārāsahatvāt | yathoktam -",
  "SA19n1288:789": "' neṣṭaṃ tadapi dhīrāṇā vijñānaṃ pāramārthikam |",
  "SA19n1288:790": "ekānekasvabhāvena viyogādganābjavat ||'iti ||",
  "SA19n1288:791": "kīrtipādairapyuktam -",
  "SA19n1288:792": "' bhāvā yena nirupyante tadrūpaṃ nāsti tattvataḥ |",
  "SA19n1288:793": "yasmādekamanekaṃ vā rupaṃ teṣu na vidyate ||' iti ||",
  "SA19n1288:794": "tathā'laṅkārakāreṇāpyuktam -",
  "SA19n1288:795": "' yadā tu na vikalpasya na cānyasya pramāṇatā |",
  "SA19n1288:796": "tadā viśīryamāṇe'pi sarvasmin ko'parādhyatu ||'",
  "SA19n1288:797": "'badhdamuktādi bhedo'pi naivāsti paramārthataḥ |",
  "SA19n1288:798": "bhedo hi nāvabhātyeva sarvatra samadarśinām ||'iti ||",
  "SA19n1288:799": "prayogaḥ punarevam - yadekānekasvabhāvaṃ na bhavati na tatparamārthasat ,",
  "SA19n1288:800": "yathā vyomakamalam ,",
  "SA19n1288:801": "ekānekasvabhāvaṃ ca na bhavati vijñānamiti vyāpakānupalabdhiḥ |",
  "SA19n1288:802": "na tāvadayamasidhdo hetuḥ |",
  "SA19n1288:803": "sākāre jñāne bahirartha iva ekānesvabhāvāyogyatvasya parisfuṭatvāt |",
  "SA19n1288:804": "yatra hi lokasya bāhyārthavyavahārastadeva sākāravādino jñānam ,",
  "SA19n1288:805": "tato yattasya bahirbhāve bādhakaṃ tadevāntarbhāve'pi bādhakam |",
  "SA19n1288:806": "na hi sthūlamekamanekaṃ ca paramāṇurupamapīṣyate |",
  "SA19n1288:807": "vijñānātmakānāmayamākāro yadyekaḥ sthūlo yati vā'nekaḥ paramāṇuśo bhinnaḥ ,",
  "SA19n1288:808": "ubhayathā'pi bāhyārthapakṣabhāvi dūṣaṇamaśakyamurdhdatum |",
  "SA19n1288:809": "na hi tadvijñāne bahirbhāvanibandhanaṃ dūṣaṇam! yena tadbhāvena bhavet |",
  "SA19n1288:810": "mūrtinimittaṃ bādhakam,",
  "SA19n1288:811": "nāmūrte vijñānātmani ityapi nissāram |",
  "SA19n1288:812": "sākāratāyāṃ vijñānasyāpi mūrtatvāt |",
  "SA19n1288:813": "ayameva hi deśāvitānavā [ nākāro ] mūrtiriti ||",
  "SA19n1288:814": "śrīmanmahājagaddalavihārīya mahāpaṇḍita bhikṣumokṣākaraguptaviracitāyāṃ tarkabhāṣāyaṃ parārthānumānaparicchedaḥ tṛtīyaḥ samāptaḥ ||",
  "SA19n1288:815": "granthāgraṃ ślokamānaṃ 840",
  "SA19n1288:816": "tarkabhāṣāmimāṃ kṛtvā puṇyamāsādi yanmayā |",
  "SA19n1288:817": "tena yuṇyena loko'yaṃ budhdatvamadhigacchatu ||",
  "SA19n1288:818": "* yādṛśaṃ pustake dṛṣṭaṃ tādṛśaṃ likhitaṃ mayā |",
  "SA19n1288:819": "yadi śudhdamaśudhdaṃ vā mama doṣo na dīyate ||",
  "SA19n1288:820": "udakānalacaurebhyaḥ mūrkhakebhyastathaiva ca |",
  "SA19n1288:821": "kaṣṭena likhitaṃ śāstraṃ yatnena paripālayet ||*",
  "SA19n1288:822": "tarkabhāṣā samāptā"
}