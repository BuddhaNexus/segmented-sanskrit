{
  "S04n540:0": " || saṃjñeyamahāyakṣasenāpatiparivartaḥ ||",
  "S04n540:1": "atha khalu saṃjñeyo nāma mahāyakṣasenāpatiraṣṭāviṃśatibhirmahāyakṣasenāpatibhiḥ sārdhamutthāyāsanādekāṃsaṃ cīvaraṃ prāvṛtya dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat |",
  "S04n540:2": "ayaṃ bhadanta bhagavansuvarṇaprabhāsottamaḥ sūtrendrarāja etarhi cānagate'dhvani yatra grāme vā nagare vā nigame vā janapade vā janapadapradeśe vāraṇyāyatane vā girikandare vā rājakule vā gṛhe vā pracariṣyati |",
  "S04n540:3": "tatrāhaṃ bhadanta bhagavansaṃjñeyo nāma mahāyakṣasenāpatiḥ sārdhamaṣṭāviṃśati bhirmahāyakṣasenāpatibhistatra grāme vā nagare vā nigame vā janapade vāraṇye vā girikandare vā rājakule vopasaṃkramiṣyāmi |",
  "S04n540:4": "adṛśyamānenātmabhāvena tasya dharmabhāṇakasya bhikṣo rakṣāṃ kariṣyāmi |",
  "S04n540:5": "paritrāṇaṃ parigrahaṃ paripālanaṃ daṇḍaparihāraṃ śastraparihāraṃ śāntisvaratyayanaṃ kariṣyami |",
  "S04n540:6": "teṣāṃ ca sarveṣāṃ dharmaśravaṇikānāṃ strīpuruṣadārakadārikāṇāṃ yeṣāṃ keṣāṃciditaḥ suvarṇaprabhāsottamātsūtrendrarājādantaśa ekā catuṣpādikāpi gāthā śrutā bhavedantaśa ekapadamapi suvarṇaprabhāsottamātsūtrendrarājādekabodhisattvanāmadheyamapi śrutaṃ bhavedudgṛhītaṃ vaikatathāgatanāmadheyaṃ vāntaśaścāsya suvarṇaprabhāsottamasya sūtrendrarājasya nāmadheyaṃ śrutaṃ bhavedudgṛhītaṃ vā teṣāṃ sarveṣāmārakṣāṃ kariṣyāmi |",
  "S04n540:7": "paritrāṇaṃ parigrahaṃ paripālanaṃ daṇḍaparihāraṃ śastraparihāraṃ śāntisvastyayanaṃ ca kariṣyāmi |",
  "S04n540:8": "teṣāṃ ca kulānāṃ teṣāṃ ca gṛhāṇāṃ teṣāṃ ca nagarāṇāṃ teṣāṃ ca grāmāṇāṃ teṣāṃ ca nigamānāṃ teṣāṃ cāraṇyānāṃ teṣāṃ ca rājakulānāmārakṣāṃ kariṣyāmi |",
  "S04n540:9": "paritrāṇaṃ parigrahaṃ paripālanaṃ daṇḍaparihāraṃ śastraparihāraṃ śāntisvastyayanaṃ kariṣyāmi ||",
  "S04n540:10": "tatkatamena hetunā |",
  "S04n540:11": "sarvadharmāḥ parijñātāḥ sarvadharmā avabuddhāḥ |",
  "S04n540:12": "yāvantaśca sarvadharmāḥ |",
  "S04n540:13": "yathā ca sarvadharmāḥ |",
  "S04n540:14": "saṃsthitā ye ca sarvadharmāḥ |",
  "S04n540:15": "samyagjñātāśca sarvadharmāḥ |",
  "S04n540:16": "sarvadharmeṣvahaṃ bhadanta bhagavanpratyakṣaḥ |",
  "S04n540:17": "acintyā me bhadanta bhagavañjñānāvabhāsāḥ |",
  "S04n540:18": "acintyo jñānālokaḥ |",
  "S04n540:19": "acintyo jñānapracāraḥ |",
  "S04n540:20": "acintyo jñānaskandhaḥ |",
  "S04n540:21": "acintyo me bhadanta bhagavansarvadharmeṣu jñānaviṣayaḥ pravartate |",
  "S04n540:22": "yathā ca me bhadanta bhagavansarvadharmāḥ samamyagjñātāḥ |",
  "S04n540:23": "samyakparīkṣitāḥ samyakparijñātāḥ samyagvyavalokitāḥ samyagavabuddhāḥ |",
  "S04n540:24": "tena hetunā mama bhadanta bhagavansaṃjñeyasya mahāyakṣasenāpateḥ saṃjñeya iti nāmadheyaṃ samudapādi ||",
  "S04n540:25": "ahaṃ bhadanta bhagavandharmabhāṇakasya bhikṣorvākyavibhūṣaṇārthāya pratibhānamupasaṃhariṣyāmi |",
  "S04n540:26": "romāntareṣu ca tasyaujaḥ prakṣepsyāmi |",
  "S04n540:27": "mahāntaṃ ca tasya sthāma ca balaṃ vīryaṃ ca kāye saṃjanayiṣyāmi |",
  "S04n540:28": "acintyaṃ tasya jñānāvabhāsaṃ kariṣyāmi |",
  "S04n540:29": "smṛtiṃ ca tasya bodhayiṣyāmi |",
  "S04n540:30": "mahantaṃ ca tasyotsahaṃ dāsyāmi |",
  "S04n540:31": "yathā ca sa dharmabhāṇako na klāntakāyo bhavet |",
  "S04n540:32": "sukhendriyakāyo bhavet |",
  "S04n540:33": "praharṣajātaśca bhavet |",
  "S04n540:34": "yenāyaṃ suvarṇaprabhāsottamaḥ sūtrendrarājasteṣāṃ buddhasahasrāvaruptakuśalamūlānāṃ sattvānāmarthāya ciraṃ jambudvīpe pracaret |",
  "S04n540:35": "na kṣipramantardhāpayet |",
  "S04n540:36": "sattvāścemaṃ suvarṇaprabhāsottamaṃ sūtrendrarājaṃ śṛṇuyuḥ |",
  "S04n540:37": "acintyaṃ ca jñānaskandhaṃ pratilabheyuḥ |",
  "S04n540:38": "prajñāvantaśca bhaveyuḥ |",
  "S04n540:39": "aparimitaṃ ca puṇyaskandhaṃ parigṛhṇīyuḥ |",
  "S04n540:40": "anāgate'dhvanyanekakalpakoṭīniyutaśatasahasrāṇyacintyāni divyamānuṣyakāni sukhānyanubhaveyuḥ |",
  "S04n540:41": "tathāgatasamavadhānagatāśca bhaveyuranāgate'dhvanyanuttarāṃ samyaksaṃbodhimabhisaṃbudhyeran |",
  "S04n540:42": "sarvanarakatiryagyoniyamalokaduḥkhāni cātyantena samucchinnāni bhaveyuriti ||",
  "S04n540:43": "iti śrīsuvarṇaprabhāsottamasūtrendrarāje saṃjñeyamahāyakṣasenāpati",
  "S04n540:44": "parivarto nāma dvādaśaḥ ||"
}