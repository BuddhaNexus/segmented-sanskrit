{
  "SA10n1044:0": "tṛtīyaścittotpādaḥ",
  "SA10n1044:1": "samprati tṛtīyacittotpādam adhikṛtyottacyate-",
  "SA10n1044:2": "aśeṣajñeyendhanadāhakāgni-",
  "SA10n1044:3": "prabhodbhavād bhūmiriyaṃ tṛtīyā |",
  "SA10n1044:4": "prabhākarī ................",
  "SA10n1044:5": "prabhākarīti tu tṛtīyabodhisattvabhūmināma |",
  "SA10n1044:6": "punariyaṃ kasmāt prabhākarīti ced anvarthameva |",
  "SA10n1044:7": "tatsamaye aśeṣajñeyendhanadāhakajñānāgneḥ śāntyātmakaprabhodbhavād bhūmiriyaṃ prabhākarītyucyate |",
  "SA10n1044:8": "tṛtīyacittotpādasya",
  "SA10n1044:9": "............... taṃ sugatasya putraṃ",
  "SA10n1044:10": "tadā ravistāmra ivāvibhāti ||1 ||",
  "SA10n1044:11": "yathā sūryaudayāvasthāyāḥ pūrvaṃ tāmra iva avabhāsate tathā bodhisattve'pi tatra jñānam ābhāsate |",
  "SA10n1044:12": "tādṛgjñānābhāsaprāptasya tasya bodhisattvasya kṣāntipāramitā-viśeṣatādeśanārthamuktam-",
  "SA10n1044:13": "akopapātrasya hi tasya kāyāt",
  "SA10n1044:14": "sahāsthimāṃsaṃ yadi ko'pi kṛntāt |",
  "SA10n1044:15": "palaṃ palaṃ dīrghanikṛntane'pi",
  "SA10n1044:16": "nikṛntake kṣāntiratīva tasya ||2 ||",
  "SA10n1044:17": "bodhisattvaḥ paracittānurakṣaṇārthatvāt tādṛgjñānavatvācca yena paradveṣacittādhāratva-trikālanirarthakatvaṃ saṃdehāspadatvañca na syuḥ tādṛksvabhāvakāyavāk- cittāvatārasākṣī nāsti |",
  "SA10n1044:18": "akopapātrasya yadi ko'pi viśeṣaṇam |",
  "SA10n1044:19": "yadi tādṛkprāṇinā tasya bodhisattvasya kāyato sāsthimāṃsaṃ pratipalaṃ viramya viramya ciraṃ nikṛntite'pi tādṛkkṛntakāya na kevalaṃ cittavyāroṣo na bhavati apitu,",
  "SA10n1044:20": "tadakuśalakarmapratyayaṃ narakaduḥkhādiviśeṣam avalambya bodhisattve'tiviśiṣṭā kṣāntireva jāyate | api ca-",
  "SA10n1044:21": "yataḥ sa dharmān pratibimbarūpān",
  "SA10n1044:22": "nirātmadṛk paśyati bodhisattvaḥ |",
  "SA10n1044:23": "tataḥ kathaṃ kena kimasti chinnaṃ",
  "SA10n1044:24": "kadāpi vā kṣāntimupeti cāso ||3 ||",
  "SA10n1044:25": "tadakuśalakarmapratyayaṃ narakādiduḥkhaviśeṣam avalambya na kevalaṃ viśeṣeṇa kṣānto'pitu yataḥ sa sarvadharmān api pratibimbavat paśyan ātmātmīyasaṃjñānivṛttaḥ tasmād api kṣāntatara eva |",
  "SA10n1044:26": "api śabdastu kṣāntihetusaṃgrahārtham |",
  "SA10n1044:27": "kṣāntiriyaṃ na kevalaṃ bodhisattvānurūpo dharmo'pitu taditarasakalaguṇarakṣāhetubhūtatvād akṣāntavat krodhavyāvṛttirapi yuktā vyākhyātā-",
  "SA10n1044:28": "prakupyate yadyapakāriṇe'tra",
  "SA10n1044:29": "kimatra kopo vinivartitaḥ syāt |",
  "SA10n1044:30": "ato'tra kopo hi nirarthako'smin",
  "SA10n1044:31": "paratra loke'pi viruddha eva ||4 ||",
  "SA10n1044:32": "samprati dattaroṣāvasaro'yaṃ parasmai apakāriṇe krudhyati cet tadānīntanā-pakārāvinivṛtteḥ,",
  "SA10n1044:33": "tadālambanaḥ pratikopo nirarthaka eva,",
  "SA10n1044:34": "kṛtakāryatvāt |",
  "SA10n1044:35": "asmai kopo na kevalaṃ vartamāne niṣprayojanaḥ,",
  "SA10n1044:36": "apitu paraloko'pi viruddho bhavati,",
  "SA10n1044:37": "krodhotpāde sati amanāpaparipākākṣepaḥ |",
  "SA10n1044:38": "yo duścaritakarmaphalaviśeṣopabhogavān mohāt pareṇāhaṃ prapīḍita iti parikalpayan apakāriṇe krodhamutpādayan pratyapakāreṇa tatpīḍanaṃ parājetukāmaścāsau |",
  "SA10n1044:39": "tasyāpi vyāvartanārthamāha-",
  "SA10n1044:40": "purākṛtasyākuśalasya karma-",
  "SA10n1044:41": "phalaṃ tu yo naṣṭatayā vivakṣuḥ |",
  "SA10n1044:42": "parāhitakrodhata eva duḥkhaṃ",
  "SA10n1044:43": "kathaṃ hi tadbījatayopanītam ||5 ||",
  "SA10n1044:44": "yat śastradhārapātena tatkāye sādhiṣṭhamapakāraduḥkhaṃ śatruṇopasādhitam,",
  "SA10n1044:45": "tadantyaphalabhūtaṃ pūrvakṛtaprāṇātipātakarmaṇaḥ prāṇināṃ narakatiryagyoni-yamalokādi paripākaphalaṃ ghoram anubhūyamānaṃ niṣyandaphalaṃ yaccāvaśiṣṭakleśāśeṣāpriyaphala-nivartanahetuḥ |",
  "SA10n1044:46": "tatkathaṃ punaḥ rvipariṇāmyaiva,",
  "SA10n1044:47": "auṣadhasya antimamātrāyā ābhyantare-vyādhipratīkārahetutvād vyāroṣa-parāpakārābhyām atītāmanāpaphalādapi ati-viśiṣṭāpakāraphalasambhāvanāhetutvena ānīyate?",
  "SA10n1044:48": "atastad vaidyasya vyādhicikitsā-hetubhūtatīkṣṇaśalyakarmakriyāvat phaladuḥkhotpādahetoratikṣāntiryuktā |",
  "SA10n1044:49": "akṣāntistu na kevalam amanāpaparipākātikṣepaheturapitu dīrghasaṃgṛhītapuṇyasambhārakṣayaheturapyastīti deśanārthamuktam-",
  "SA10n1044:50": "dānena śīlena samudgataṃ yat",
  "SA10n1044:51": "puṇyaṃ citaṃ kalpaśatena naśyet |",
  "SA10n1044:52": "kṣaṇena kopājjinaputrakeṣu",
  "SA10n1044:53": "tasmān na kopādaparaṃ hi pāpam ||6 ||",
  "SA10n1044:54": "yadi bodhisattvo mahātmā saḥ pudgale viśiṣṭe'viśiṣṭe vā'pi kleśābhyāsavaśapraveśatvād bodhicittotpānneṣu satyabhūtam asatyabhūtaśca doṣam adhikaṃ prajñāpya kṣaṇamātramapi krodhacittotpāde'pi tanmātreṇaiva pūrvoktadānaśīlapāramitābhyāsotpannaśatakalpasaṃcitapuṇyasaṃbhāro naśyati,",
  "SA10n1044:55": "abodhisattvena bodhisattvebhya utpādite tu punaḥ kiṃ vaktavyam?",
  "SA10n1044:56": "tasmāt mahāsāgarajalapramāṇaṃ karṣagaṇanayā niścetumaśakyaṃ tathā tatra paripākasīmā niścetumaśakyaḥ |",
  "SA10n1044:57": "ata evaṃ sati amanāpaphalākṣepaṃ puṇyakṣayakarañca pāpam akṣānteḥ param aparaṃ nāsti |",
  "SA10n1044:58": "“mañjuśrīḥ, krodhaḥ krodha iti śatakalpasaṃbhṛtapuṇyopakṣayakaraḥ,",
  "SA10n1044:59": "tasmāt krodhaḥ krodha ityākhyātaḥ |",
  "SA10n1044:60": "“ punaśca akṣāntāḥ parāpakārāsamarthāstu ātmānameva nāśayanti,",
  "SA10n1044:61": "samarthā niṣkaruṇāśca svaparanāśakāḥ |",
  "SA10n1044:62": "anena tu janmata eva-",
  "SA10n1044:63": "kudarśano'sajjananīyamāno",
  "SA10n1044:64": "nayānayajñānavivekahīnaḥ |",
  "SA10n1044:65": "parasmin kāle nikāyasabhāgaṃ tyaktvā",
  "SA10n1044:66": "sakopano durgatimeti śīghram |",
  "SA10n1044:67": "yadyete'kṣāntidoṣāḥ,",
  "SA10n1044:68": "tadā ke vai tadviparītakṣāntiguṇā iti-",
  "SA10n1044:69": "guṇā viruddhāḥ kathitā hyakopāt ||7 ||",
  "SA10n1044:70": "sudarśatā sajjanatāgatiśca",
  "SA10n1044:71": "nayānayajñānapaṭutvamasti |",
  "SA10n1044:72": "anantaraṃ devamanuṣyajanma",
  "SA10n1044:73": "kṣayaṃ hyakopādupayāti pāpam ||8 ||",
  "SA10n1044:74": "ye'kṣāntidoṣā uktāstadviruddhāste guṇāḥ kṣānterjñeyāḥ | tadyathā-",
  "SA10n1044:75": "pṛthagjano jinaputraśca doṣān",
  "SA10n1044:76": "guṇān samālokya ca kopakṣāntyoḥ |",
  "SA10n1044:77": "apāsya kopaṃ tarasaiva kṣāntiṃ",
  "SA10n1044:78": "sadā śrayeccāryajanapraśastām || 9 ||",
  "SA10n1044:79": "kopakṣāntī tu kopakṣāntyaiva |",
  "SA10n1044:80": "doṣaguṇau cāpi doṣaguṇau |",
  "SA10n1044:81": "krodhakṣāntyordoṣa- guṇāviti śabdaviniyogaḥ |",
  "SA10n1044:82": "krodhadoṣastu yathoktaḥ,",
  "SA10n1044:83": "viparyayeṇa kṣāntiguṇam avagamya akṣāntiṃ tyaktvā sarvakālaṃ kṣāntireva āśrayaṇīyā |",
  "SA10n1044:84": "adhunā kṣānti-pāramitā-prabhedadeśanārtham-",
  "SA10n1044:85": "sambuddhabaudhyai pariṇāmanāpi",
  "SA10n1044:86": "triṣvāśritā cet khalu laukikīyam |",
  "SA10n1044:87": "buddhatvāya pariṇāmanāyāmapi kā kṣāntiḥ,",
  "SA10n1044:88": "kena kṣāntiḥ,",
  "SA10n1044:89": "keṣu prāṇiṣu kṣāntiretattriṣvāśrayeṣu satsu iyaṃ kṣānti-pāramitā laukikīti |",
  "SA10n1044:90": "anāśritā syāt khalu saiva buddhai-",
  "SA10n1044:91": "ralaukikī pāramiteti diṣṭā ||10 ||",
  "SA10n1044:92": "tasyāṃ bhūmau bodhisattvasya kṣāntipāramitā yathā viśuddhayati tathaiva-",
  "SA10n1044:93": "abhijñatāṃ dhyānamito'tra bhūmau",
  "SA10n1044:94": "jinasya putro hatarāgavairaḥ |",
  "SA10n1044:95": "bhavatyasau laukikakāmarāgau",
  "SA10n1044:96": "nihantumatyantatayā ca śaktaḥ ||11 ||",
  "SA10n1044:97": "dhyānamiti dhyānaśabdastu upalakṣaṇārthaḥ,",
  "SA10n1044:98": "samāpattya-pramāṇānāmapi grahaṇaṃ bhavati |",
  "SA10n1044:99": "yathā-tṛtīyabodhisattvabhūmāvuktavat- “so'syāṃ prabhākaryāṃ bodhisattvabhūmau sthito bodhisattvo dharmānudharmapratipattiheto rviviktaṃ kāmairviviktaṃ pāpakairakuśaladharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya viharati |",
  "SA10n1044:100": "sa vitarkavicārāṇāṃ vyupaśamādadhyātmasaṃprasādāccetasa ekotībhāvādavitarkamavicāraṃ samādhijaṃ prītisukhaṃ dvitīyadhyānamupasaṃpadya viharati |",
  "SA10n1044:101": "sa prītervirāgādupekṣako viharati smṛtimān saṃprajānan |",
  "SA10n1044:102": "sukhaṃ na kāyena pratisaṃvedayati yattadāryā ācakṣante-upekṣakaḥ smṛtimān |",
  "SA10n1044:103": "sukhavihārī niṣprītikaṃ tṛtīyaṃ dhyānamusaṃpadya viharati |",
  "SA10n1044:104": "sa sukhasya ca prahāṇādduḥkhasya ca prahāṇātpūrvameva ca saumanasyadaurmanasyayorastaṃgamāda-duḥkhā-sukhamupekṣāsmṛtipariśuddhaṃ caturthaṃ dhyānamupasaṃpadya viharati |",
  "SA10n1044:105": "“ iti, etāni catvāri dhyānāni |",
  "SA10n1044:106": "catastra ārūpyasamāpattayastu- tadyathā- “ sa sarvaśo rūpasaṃjñānāṃ samatikramāt pratighasaṃjñānāmastaṃgamānnānātvasaṃjñānāmamanasikārādanantakamākāśa-mityākāśānantyāyatanamupasaṃpadya viharati |",
  "SA10n1044:107": "sa sarvaśa ākāśānantyāyatana-samatikramādanantaṃ vijñānamiti vijñānānantyāyatanamupasaṃpadya viharati |",
  "SA10n1044:108": "sa sarvaśo vijñānānantyāyatanasamatikramānnāsti kiṃcidityākiṃcanyāyatanamupasaṃpadya viharati |",
  "SA10n1044:109": "sa sarvaśa ākiṃcanyāyatanasamatikramānnaiva saṃjñā nāsaṃjñā'pi iti saṃjñānāsaṃjñāyata-namupasaṃpadya viharati |",
  "SA10n1044:110": "“ imāścatastra ārūpyasamāpattayaḥ |",
  "SA10n1044:111": "catvāro'pramāṇāstu evam -“sa maitrīsahagatena cittena vipulena mahadatenādvayenāpramāṇenāvaireṇā-sapatnenānāvaraṇenāvyābādhena sarvatrānugatena dharmadhātuparame loke ākāśadhātu-paryavasāne sarvāvantaṃ lokaṃ spharitvopasaṃpadya viharati |",
  "SA10n1044:112": "evaṃ karuṇāsahagatena cittena |",
  "SA10n1044:113": "muditāsahagatena cittena |",
  "SA10n1044:114": "upekṣāsahagetana cittena viharati | “",
  "SA10n1044:115": "pañcābhijñāstu,",
  "SA10n1044:116": "tadyathā- “so'nekavidhāṃ ṛddhividhiṃ pratyanubhavati |",
  "SA10n1044:117": "pṛthivīmapi kampayati |",
  "SA10n1044:118": "eko'pi bhūtvā bahudhā bhavati |",
  "SA10n1044:119": "bahudhāpi bhūtvaiko bhavati |",
  "SA10n1044:120": "āvirbhāvaṃ tirobhāvamapi pratyanubhavati |",
  "SA10n1044:121": "tiraḥ kuḍayaṃ tiraḥprākāraṃ parvatamapyasajjan gacchati tadyathāpi nāma ākāśe |",
  "SA10n1044:122": "ākāśe'pi paryaṅkena krāmati tadyathāpi nāma pakṣiśakuniḥ |",
  "SA10n1044:123": "pṛthivyāmapyunmajjananimajjanaṃ karoti tadyathāpi nāma udake |",
  "SA10n1044:124": "udake'pyamajjan gacchati tadyathāpi pṛthivyām |",
  "SA10n1044:125": "dhūmayati prajvalati,",
  "SA10n1044:126": "tadyathāpi nāma mahānagniskandhaḥ |",
  "SA10n1044:127": "svakāyādapi mahāvāridhārā utsṛjati tadyathāpi nāma mahāmeghaḥ |",
  "SA10n1044:128": "yābhirvāridhārābhirayaṃ trisāhastramahāsāhasro lokadhāturādīptaḥ pradīptaḥ saṃprajvalito'gninā ekajvālībhūto nirvāpyate |",
  "SA10n1044:129": "imāvapi candrasūryāvevaṃmaharddhiko evaṃmahānubhāvo pāṇinā parāmṛśati parimārṣṭi yāvad brahmalokamapi kāyena vaśaṃ vartayati |",
  "SA10n1044:130": "“ ityete ṛddhayabhijñāḥ |",
  "SA10n1044:131": "“sa divyena śrotradhātunā [viśuddhenā] tikrāntamānuṣyakena ubhayān śabdān śṛṇoti divyān mānuṣyakān,",
  "SA10n1044:132": "sūkṣmānaudārikāṃśca |",
  "SA10n1044:133": "ye dūre'ntike vā antaśo daṃśa-maśakakīṭamakṣikāṇāmapi śabdān śṛṇoti |",
  "SA10n1044:134": "[eṣā divyā śrotrābhijñā] ||“",
  "SA10n1044:135": "“ sa parasattvānāṃ parapudgalānāṃ cetasaiva cittaṃ yathābhūtaṃ prajānāti |",
  "SA10n1044:136": "sarāgaṃ cittaṃ sarāgacittamiti yathābhūtaṃ prajānāti |",
  "SA10n1044:137": "virāgaṃ cittaṃ virāgacittamiti prajānāti |",
  "SA10n1044:138": "sadoṣaṃ, vigatadoṣaṃ,",
  "SA10n1044:139": "samohaṃ,",
  "SA10n1044:140": "vigatamohaṃ,",
  "SA10n1044:141": "sakleśaṃ,",
  "SA10n1044:142": "niḥkleśaṃ,",
  "SA10n1044:143": "parīttaṃ,",
  "SA10n1044:144": "vipulaṃ,",
  "SA10n1044:145": "mahadataṃ,",
  "SA10n1044:146": "apramāṇaṃ,",
  "SA10n1044:147": "saṃkṣiptaṃ,",
  "SA10n1044:148": "[vistīrṇaṃ],",
  "SA10n1044:149": "samāhitaṃ,",
  "SA10n1044:150": "asamāhitaṃ,",
  "SA10n1044:151": "vimuktaṃ,",
  "SA10n1044:152": "avimuktaṃ,",
  "SA10n1044:153": "sāṅganam,",
  "SA10n1044:154": "anaṅganam,",
  "SA10n1044:155": "audārikaṃ cittamaudārikacittamiti yathābhūtaṃ prajānāti |",
  "SA10n1044:156": "anaudārikaṃ cittamanaudārikaṃ cittamiti yathābhūtaṃ prajānāti |",
  "SA10n1044:157": "iti parasattvānāṃ parapudgalānāṃ cetasaiva cittaṃ yathābhūtaṃ prajānāti |",
  "SA10n1044:158": "[ityeṣā paracittajñānābhijñā ] ||“",
  "SA10n1044:159": "“so'nekavidhaṃ pūrvanivāsamanusmarati |",
  "SA10n1044:160": "ekāmapi jātimanusmarati |",
  "SA10n1044:161": "dve tistrañcatastraḥ pañca daśa viṃśatiḥ triṃśataṃ catvāriṃśataṃ pañcāśataṃ jātiśata-[sahastra]manusmarati |",
  "SA10n1044:162": "anekānyapi jātiśatāni |",
  "SA10n1044:163": "[anekānyapi jātisahastrāṇi] anekānyapi jātiśatasahastrāṇi |",
  "SA10n1044:164": "saṃvartakalpamapi vivartakalpamapi |",
  "SA10n1044:165": "anekānapi saṃvartavivartakalpānapyanusmarati |",
  "SA10n1044:166": "kalpaśatamapi kalpasahastramapi kalpaśatasahastramapi kalpakoṭīmapi kalpakoṭīśatamapi kalpakoṭīsahastramapi kalpakoṭīśata-sahasramapi yāvadanekānyapi kalpakoṭīniyutaśatasahasrāṇyanusmarati-amunnāhamāsaṃ evaṃnāmā |",
  "SA10n1044:167": "evaṃgotraḥ evaṃjātiḥ evamāhāra evamāyuḥpramāṇaḥ evaṃcirasthitikaḥ evaṃ sukhaduḥkhapratisaṃvedī |",
  "SA10n1044:168": "so'haṃ tataścyuto'tropapannaḥ |",
  "SA10n1044:169": "tataścyuta ihopapannaḥ |",
  "SA10n1044:170": "iti sākāraṃ soddeśaṃ sanimittamanekavidhaṃ pūrvanivāsamanusmarita |",
  "SA10n1044:171": "[eṣā pūrvanivāsānu-smṛtyabhijñā] ||“",
  "SA10n1044:172": "“sa divyena cakṣuṣā viśuddhenātikrāntamānuṣyakeṇa sattvān paśyati cyavamānānupapadyamānān suvarṇān durvarṇān sugatān durgatān praṇītān hīnān |",
  "SA10n1044:173": "yathākarmopagān sattvān yathābhūtaṃ prajānāti -ime bhavantaḥ sattvāḥ kāyaduścaritena samanvāgatā vāgduścaritena samanvāgatā manoduścaritena samanvāgatāḥ āryāṇāmapavādakā mithyādṛṣṭayaḥ mithyādṛṣṭikarmasamādānahetostaddhetuṃ tatpratyayaṃ kāyasya bhedātparaṃ maraṇādapāyadurgativinipātanirayeṣūpapadyante |",
  "SA10n1044:174": "ime punarbhavantaḥ sattvāḥ kāyasucaritena samanvāgatā vāksucaritena samanvāgatā manaḥsucaritena samanvāgatā āryāṇāmana-pavādakāḥ |",
  "SA10n1044:175": "samyagdṛṣṭikarmasamādānahetostaddhetuṃ tatpratyayaṃ kāyasya bhedāt paraṃ maraṇātsugatau svarge devalokeṣūpapadyanta iti [prajānāti |",
  "SA10n1044:176": "evaṃ] divyena cakṣuṣā viśuddhenātikrāntamanuṣyeṇa (cyavamānānupapadyamānān)",
  "SA10n1044:177": "sākāraṃ soddeśaṃ sanimittaṃ sattvān paśyati |",
  "SA10n1044:178": "yathākarmopagatān sattvān yathābhūtān prajānāti |",
  "SA10n1044:179": "sa imāni dhyānāni vimokṣān samādhīn samāpattīśca samāpadyate,",
  "SA10n1044:180": "vyuttiṣṭhate |",
  "SA10n1044:181": "na ca teṣāṃ vaśenopapadyate'nyatra yatra bodhyaṅgaparipūriṃ paśyati tatra saṃcintya praṇidhānavaśenopapadyate |",
  "SA10n1044:182": "tatkasya heto?",
  "SA10n1044:183": "tathā hi tasya bodhisattvasyopāyakauśalyābhinirhatā cittasaṃtatiḥ || “",
  "SA10n1044:184": "ata eva asyāṃ bhūmau bodhisattve dhyānam abhijñāśca sambhavanti kathaṃ sadā laukikarāgadveṣaparikṣayaḥ?",
  "SA10n1044:185": "capadaṃ tu anuktasaṅgrahārtham,",
  "SA10n1044:186": "iti tasya mohasyāpi parikṣayo bhavati-katham iti,",
  "SA10n1044:187": "idamapi yathā sūtre-“ sa sarvadharmāṇāmasaṃkrāntitāṃ ca avināśitāṃ ca pratītya pratyayatayā vyavalokayati ||",
  "SA10n1044:188": "tasya bhūyasyā mātrayā sarvāṇi kāmabandhanāni tanūni bhavanti |",
  "SA10n1044:189": "sarvāṇi rūpabandhanāni sarvāṇi bhavabandhanāni sarvāṇyavidyābandhanāni tanūni bhavanti |",
  "SA10n1044:190": "dṛṣṭikṛtabandhanāni ca pūrvameva prahīṇāni bhavanti |",
  "SA10n1044:191": "tasya asya prabhākaryāṃ bodhisattvabhūmau sthitasya bodhisattvasya anekān kalpān yāvadanekāni kalpakoṭiniyutaśatasahastrāṇi ....peyālaṃ.....anupacayaṃ mithyārāgaḥ prahāṇaṃ gacchati,",
  "SA10n1044:192": "anupacayaṃ mithyādoṣaḥ prahāṇaṃ gacchati,",
  "SA10n1044:193": "anupacayaṃ mithyāmohaḥ prahāṇaṃ gacchati |",
  "SA10n1044:194": "“ ityuktam |",
  "SA10n1044:195": "atastasya rāgo dveṣo mohaśca parikṣīṇo bhavati |",
  "SA10n1044:196": "kathaṃ hi te sadā laukikakāmarāgāt upahantuṃ samarthā bhaviṣyantīti yathā - “iyaṃ bhavanto jinaputrā bodhisattvasya prabhākarī nāma tṛtīyā bodhisattvabhūmiḥ samāsanirdeśataḥ,",
  "SA10n1044:197": "yasyāṃ pratiṣṭhito bodhisattvo bhūyastvena indro bhavati devarājastridaśādhipatiḥ kṛtī prabhuḥ sattvānāṃ kāmarāgavinivartanopāyopasaṃhārāya kuśalaḥ sattvān kāmapaṅkādabhyuddhartum “, ityuktam |",
  "SA10n1044:198": "ataḥ sa jinaputro laukika-kāmarāgān upahantuṃ samartho bhaviṣyati |",
  "SA10n1044:199": "evam asya bodhisattvasya tṛtīya-bodhisattvabhūmau viśuddhakṣāntipāramitādhyānāparimāṇasamāpatyabhijñā rāgādiparikṣayasya ca niścitaprāptirbhaviṣyatītyuktvā adhunā tu kṣāntipāramitāparyantaṃ pāramitā-trayāśrayaviśeṣaṃ sambhārasvabhāvaṃ phalaparisiddhivyavasthāṃ ca prakāśayitum ākhyāyate-",
  "SA10n1044:200": "ime hi dānādimayāḥ tridharmā",
  "SA10n1044:201": "gṛhibhya uktāḥ sugataistu bhūyaḥ |",
  "SA10n1044:202": "ta eva puṇyetyapi saṃbhṛtā hi",
  "SA10n1044:203": "sambuddharūpātmakakāyahetuḥ ||12 ||",
  "SA10n1044:204": "bodhisattvā eva yathoktadānādyāśrayāḥ santi,",
  "SA10n1044:205": "tathāpi gṛhasthapravrajitabhedena tatra dvayoḥ saṃbhavaṃ vicintya tathoktam |",
  "SA10n1044:206": "tatra gṛhastheṣu prāyeṇa dānādayastrayo dharmāḥ susādhyāḥ,",
  "SA10n1044:207": "parivrājakeṣu ca vīryaṃ,",
  "SA10n1044:208": "dhyānaṃ tathā prajñā |",
  "SA10n1044:209": "na cetaretarāsaṃbhāvanā |",
  "SA10n1044:210": "buddhatvahetusambhārau tu dvau staḥ,",
  "SA10n1044:211": "sa cāsau puṇyasaṃbhāro jñānasaṃbhāraśca |",
  "SA10n1044:212": "tatra puṇyasambhārastu tāstistraḥ pāramitāḥ santi,",
  "SA10n1044:213": "jñānasambhāraśca dhyānaṃ prajñā ca |",
  "SA10n1044:214": "vīryaṃ tūbhayaheturiti vyavasthā |",
  "SA10n1044:215": "tatra yaḥ puṇyasambhāraḥ sa saṃbuddhānāṃ bhagavatāṃ śatapuṇya-lakṣaṇasya adabhutasya acintyasya viśvarūpamayasya rūpakāyasya hetuḥ |",
  "SA10n1044:216": "dharma-svabhāvakāyasya anutpādalakṣaṇasya hetustu jñānasambhāraḥ |",
  "SA10n1044:217": "samprati āśrayādimāhātmyena svamahatvam uktvā tṛtīyabodhisattvabhūmyavasthā samākhyāyate-",
  "SA10n1044:218": "prabhākarīyaṃ jinaputrasūrye",
  "SA10n1044:219": "tamaḥ svakaṃ pūrvataraṃ vināśya |",
  "SA10n1044:220": "samīhate lokatamo vihantuṃ |",
  "SA10n1044:221": "sugataputrasūryasthiteyaṃ prabhākarībhūmiḥ svāśritām avidyāṃ ātmodbhava-vighnabhūtāṃ jāyamānāvasthāyāmeva vināśya tatprakāropadeśena tadbhinnānāṃ tṛtīya-bhūmyudbhavavighnāndhakāraṃ vihantuṃ samīhate |",
  "SA10n1044:222": "sa bodhisattvaḥ-",
  "SA10n1044:223": "na cātra kopo bhuvi tīkṣṇabhūte ||13 ||",
  "SA10n1044:224": "sa tu doṣāndhakārāṇāṃ pratibandhakānāṃ nāśanena sūryavad atitīkṣṇatāvatāre'pi doṣayuktajanebhyo na krudhyati |",
  "SA10n1044:225": "kṣānterativiśiṣṭābhyāsāt karuṇayā santateḥ snigdhatvācca |",
  "SA10n1044:226": "madhyamakāvatārabhāṣye tṛtīyaścittotpādaḥ |"
}