{
    "292:0": "7 duraṃgamā nāma saptamī bhūmiḥ |",
    "292:1": "vajragarbha āha - yo'yaṃ bhavanto jinaputrā bodhisattvaḥ ṣaṣṭyāṃ bodhisattvabhūmau suparipūrṇabodhisattvamārgaḥ saptamīṃ bodhisattvabhūmimākramati,",
    "292:2": "sa daśabhirupāyaprajñājñānābhinirhṛtairmārgāntarārambhaviśeṣairākramati |",
    "292:3": "katamairdaśabhiḥ ?",
    "292:4": "yaduta śūnyatānimittāpraṇihitasamādhisuparibhāvitamānasaśca bhavati,",
    "292:5": "mahāpuṇyajñānasambhāropacayaṃ ca saṃbibharti |",
    "292:6": "nairātmyaniḥsattvanirjīvaniṣpudgalatāṃ ca sarvadharmāṇāmavatarati,",
    "292:7": "caturapramāṇābhinirhāraṃ ca notsṛjati |",
    "292:8": "puṇyadharmocchrayapāramitābhisaṃskāraṃ cābhisaṃskaroti,",
    "292:9": "na ca kiṃciddharmamabhiniviśate |",
    "292:10": "sarvatraidhātukavivekaprāptaśca bhavati,",
    "292:11": "traidhātukaviṭhapanālaṃkārābhinirhāraṃ cābhinirharati |",
    "292:12": "atyantaśāntopaśāntaśca sarvakleśajvālāpagamādbhavati,",
    "292:13": "sarvasattvarāgadveṣakleśajvālāpraśamābhinirhāraṃ cābhinirharati |",
    "292:14": "māyāmarīcisvapnapratibhāsapratiśrutkodakacandrapratibimbanirmāṇabhāvābhāvasvabhāvādvayānugataśca bhavati,",
    "292:15": "karmakriyāvibhaktyapramāṇāśayatāṃ cābhinirharati |",
    "292:16": "ākāśasamakṣetrapathasubhāvitamanāśca bhavati,",
    "292:17": "buddhakṣetraviṭhapanālaṃkārābhinirhāraṃ cābhinirharati |",
    "292:18": "prakṛtidharmakāyatāṃ ca sarvabuddhanāmavatarati,",
    "292:19": "rūpakāyalakṣaṇānuvyañjanaviṭhapanālaṃkārābhinirhāraṃ cābhinirharati |",
    "292:20": "anabhilāpyarutaghoṣāpagataṃ ca prakṛtiśāntaṃ tathāgataghoṣamadhimucyate,",
    "292:21": "sarvasvarāṅgavibhaktiviśuddhyalaṃkārābhinirhāraṃ cābhinirharati |",
    "292:22": "ekakṣaṇatryadhvānubodhaṃ ca buddhānāṃ bhagavatāmavatarati,",
    "292:23": "nānālakṣaṇākalpasaṃkhyāvibhāvanāṃ cānupraviśati sattvāśayavibhāvanāya |",
    "292:24": "evirbhavanto jinaputrā daśabhirupāyaprajñājñānābhinirhṛtibhirmārgāntarārambhaviśeṣairbodhisattvaḥ ṣaṣṭhyā bodhisattvabhūmeḥ saptamīṃ bodhisattvabhūmimākrānta ityucyate ||",
    "292:25": "sa saptamyāṃ bodhisattvabhūmau sthito bodhisattvo'pramāṇāsattvadhātumavatarati |",
    "292:26": "apramāṇaṃ ca buddhānāṃ bhagavatāṃ sattvaparipācanavinayakarmāvatarati |",
    "292:27": "apramāṇaṃ lokadhātumavatarati |",
    "292:28": "apramāṇaṃ ca buddhānāṃ bhagavatāṃ kṣetrapariśuddhimavatarati |",
    "292:29": "apramāṇaṃ ca dharmanānātvamavatarati |",
    "292:30": "apramāṇaṃ ca buddhānāṃ bhagavatāṃ jñānābhisaṃbodhimavatarati |",
    "292:31": "apramāṇaṃ ca kalpasaṃkhyāpraveśamavatarati |",
    "292:32": "apramāṇaṃ ca buddhānāṃ bhagavatāṃ tryadhvānubodhamavatarati |",
    "292:33": "apramāṇaṃ ca sattvānāmadhimuktinānātvaviśeṣamavatarati |",
    "292:34": "apramāṇaṃ ca buddhānāṃ bhagavatāṃ rūpakāyanānātvadarśanamavatarati |",
    "292:35": "apramāṇaṃ ca sattvānāmāśayendriyanānātvamavatarati |",
    "292:36": "apramāṇaṃ ca buddhānāṃ bhagavatāṃ ghoṣodāhārasattvasaṃtoṣaṇamavatarati |",
    "292:37": "apramāṇaṃ sattvānāṃ cittacaritanānātvamavatarati |",
    "292:38": "apramāṇaṃ ca buddhānāṃ bhagavatāṃ jñānaprasarānugamamavatarati |",
    "292:39": "apramāṇaṃ śrāvakayānaniryāṇāadhimuktinānātvamavatarati |",
    "292:40": "apramāṇaṃ ca buddhānāṃ bhagavatāṃ mārgadeśanāvatāramavatarati |",
    "292:41": "apramāṇaṃ pratyekabuddhayānasamudāgamaniṣpattimavatarati |",
    "292:42": "apramāṇaṃ ca buddhānāṃ bhagavatāṃ jñānamukhapraveśanirdeśamavatarati |",
    "292:43": "bodhisattvānāṃ bodhisattvacaryāprayogamavatarati |",
    "292:44": "apramāṇaṃ ca buddhānāṃ bhagavatāṃ mahāyānasamudayāvatāranirdeśanāmavatarati ||",
    "292:45": "tasyaivaṃ bhavati - evamapramāṇaḥ khalu punastathāgatānāmarhatāṃ samyaksaṃbuddhānāṃ viṣayo yasya na sukarā saṃkhyā kartuṃ kalpakoṭiśatasahasrairyāvadetāvadbhirapi kalpakoṭiniyutaśatasahasraiḥ |",
    "292:46": "sarva...viṣayo'smābhiḥ samupasthāpayitavyo'nābhogato'kalpāvikalpataśca paripūrayitavya iti |",
    "292:47": "sa evaṃ supratyavekṣitajñānābhijñaḥ satatasamitamabhiyuktopāyaprajñāparibhāviteṣu mārgāntarārambhaviśeṣeṣu supratiṣṭhito bhavatyavicālyayogena ||",
    "292:48": "sa ekakṣaṇamapi mārgābhinirhārānna vyuttiṣṭhate |",
    "292:49": "sa gacchanneva jñānābhinirhārayukto bhavati |",
    "292:50": "tiṣṭhannapi niṣaṇṇo'pi śayāno'pi svapnāntaragato'pyapagatanīvaraṇaḥ sarveryāpathe sthito'virahito bhavati ebhirevaṃrūpaiḥ saṃjñāmanasikāraiḥ |",
    "292:51": "tasya sarvacittotpāde daśānāṃ bodhisattvapāramitānāṃ samudāgamaparipūriḥ samudāgacchati |",
    "292:52": "tatkasmāddhetoḥ?",
    "292:53": "tathā hi sa bodhisattvaḥ sarvāṃścittotpādānutpannotpannān mahākaruṇāpūrvakān buddhadharmasamudāgamāya tathāgatajñānāya pariṇāmayati |",
    "292:54": "tatra yaḥ kuśalamūlasya sattvebhya utsargo buddhajñānaṃ paryeṣamāṇasya,",
    "292:55": "iyamasya dānapāramitā |",
    "292:56": "yaḥ praśamaḥ sarvakleśaparidāhānām,",
    "292:57": "iyamasya śīlapāramitā |",
    "292:58": "yā kṛpāmaitrīpūrvagamā sarvasattveṣu kṣāntiḥ,",
    "292:59": "iyamasya kṣāntipāramitā |",
    "292:60": "ya uttarottarakuśaladharmātṛptatayārambhaḥ parākramaḥ,",
    "292:61": "iyamasya vīryapāramitā |",
    "292:62": "yā vipratisāryavisṛtamārgatā sarvajñajñānābhimukhatā,",
    "292:63": "iyamasya dhyānapāramitā |",
    "292:64": "yā sarvadharmāṇāṃ prakṛtyanutpādābhimukhī kṣāntiḥ,",
    "292:65": "iyamasya prajñāpāramitā |",
    "292:66": "yo'pramāṇājñānābhinirhāraḥ,",
    "292:67": "iyamasyopāyakauśalapāramitā |",
    "292:68": "yā sarvaparapravādimārasaṃghairmārgānācchedyatā,",
    "292:69": "iyamasya balapāramitā |",
    "292:70": "yadyathāvatsarvadharmajñānanitīraṇam,",
    "292:71": "iyamasya jñānapāramitā |",
    "292:72": "evamasya bhavanto jinaputrā bodhisattvasya dūraṃgamāyāṃ bodhisattvabhūmau sthitasya imā daśa pāramitāḥ kṣaṇe kṣaṇe paripūryante |",
    "292:73": "evaṃ catvāri saṃgrahavastūni paripūryante,",
    "292:74": "catvāri ca adhiṣṭhānāni,",
    "292:75": "saptatriṃśad bodhipakṣyāśca dharmāḥ,",
    "292:76": "trīṇi ca vimokṣamukhāni,",
    "292:77": "samāsataḥ sarvabodhyaṅgikā dharmāḥ kṣaṇe kṣaṇe paripūryante ||",
    "292:78": "evamukte vimukticandro bodhisattvo vajragarbhaṃ bodhisattvametadavocat - kiṃ punarbho jinaputrā asyāmeva saptamyāṃ bodhisattvabhūmau sthitasya bodhisattvasya sarvabodhyaṅgikā dharmāḥ kṣaṇe kṣaṇe paripūryante,",
    "292:79": "āhosvitsarvāsu daśasu bodhisattvabhūmiṣu?",
    "292:80": "vajragarbha āha - sarvāsu bho jinaputrā daśasu bodhisattvabhūmiṣu bodhisattvasya sarvabodhyaṅgāni kṣaṇe kṣaṇe paripūryante,",
    "292:81": "tadatirekeṇa punarasyāmeva saptamyāṃ bodhisattvabhūmau |",
    "292:82": "tatkasya hetoḥ?",
    "292:83": "iyaṃ bho jinaputrā bodhisattvabhūmiḥ prāyogikacaryāparipūraṇī ca jñānābhijñānacaryākramaṇī ca |",
    "292:84": "api tu khalu punarbho jinaputrāḥ prathamāyāṃ bodhisattvabhūmau sarvapraṇidhānādhyālambena bodhisattvasya sarvabodhyaṅgāni kṣaṇe kṣaṇe paripūryante |",
    "292:85": "dvitīyāyāṃ cittamalāpanayanena |",
    "292:86": "tṛtīyāyāṃ praṇidhānavivardhanatayā dharmāvabhāsapratilambhena ca |",
    "292:87": "caturthyāṃ mārgāvatāreṇa|",
    "292:88": "pañcamyāṃ lokatrayānuvṛtyā |",
    "292:89": "ṣaṣṭyāṃ gambhīradharmamukhapraveśena |",
    "292:90": "asyāṃ tu saptamyāṃ bodhisattvabhūmau sarvabuddhadharmasamutthāpanatayā kṣaṇe kṣaṇe sarvabodhyāṅgāni paripūryante |",
    "292:91": "tatkasya hetoḥ?",
    "292:92": "yāni bodhisattvena prathamāṃ bodhisattvabhūmimupādāya yāvatsaptamī bodhisattvabhūmirityabhinirhṛtāni jñānābhinirhāraprayogāṅgāni,",
    "292:93": "imānyaṣṭamī bodhisattvabhūmimārabhya yāvadatyantaparyavasānamityanābhogena pariniṣpadyante |",
    "292:94": "tadyathāpi nāma bho jinaputrā dvayorlokadhātvoḥ saṃkliṣṭaviśuddhāśayaśca lokadhātorekāntapariśuddhāśayaśca lokadhātorlokāntarikā duratikramā na śakyā yathātathātikramitumanyatra mahābhijñābalādhānāt,",
    "292:95": "evameva bho jinaputra vyāmiśrapariśuddhā bodhisattvacaryāntarikā duratikramā na śakyā yathātathātikramitumanyatra mahāpraṇidhānopāyaprajñābhijñābalādhānāt|",
    "292:96": "vimukticandra āha - kiṃ punarbho jinaputra saptasu bodhisattvabhūmiṣu kleśacaryāsaṃkliṣṭā bodhisattvacaryā pratyetavyā ?",
    "292:97": "vajragarbha āha - prathamāmeva bho jinaputra bodhisattvabhūmimupādāya sarvābodhisattvacaryāpagatakleśakalmāṣā bodhipariṇāmanādhipatyena pratyetavyā |",
    "292:98": "yathābhāgimārgasamatayā, (na ca)",
    "292:99": "tāvatsaptasu bodhisattvabhūmiṣu samatikrāntā kleśacaryetyavācanīyā |",
    "292:100": "tadyathāpi nāma bho jinaputra rājā cakravartī divyaṃ hastiratnamabhirūḍhaścaturo dvīpānākramati,",
    "292:101": "manuṣyaduḥkhadāridryasaṃkleśadoṣāṃśca prajānāti,",
    "292:102": "na ca tairdoṣairlipyate |",
    "292:103": "na ca tāvatsamatikrānto manuṣyabhāvaṃ bhavati |",
    "292:104": "yadā punarmanuṣyāśrayaṃ hitvā brahmalokopapanno bhavati brāhmyavimānamabhirūḍhaḥ,",
    "292:105": "sahasralokadhātumalpakṛcchreṇa paśyatyanuvicarati,",
    "292:106": "brahmapratibhāsaṃ cādarśayati,",
    "292:107": "na ca manuṣya iti prabhāvyate,",
    "292:108": "evameva bhoḥ prathamāṃ bhūmimupādāya bodhisattvaḥ pāramitāyānābhirūḍhaḥ sarvajagadanuvicaran saṃkleśadoṣān prajānāti,",
    "292:109": "na ca tairdoṣairlipyate samyagmārgābhirūḍhatvāt |",
    "292:110": "na ca tāvatsamatikrāntaḥ sarvajagatsaṃkleśadoṣān vaktavyaḥ |",
    "292:111": "saptasu bhūmiṣu sarvaprāyogikacaryāṃ vihāya saptamyā bhūmeraṣṭamīṃ bodhisattvabhūmimavakrānto bhavati,",
    "292:112": "tadā pariśuddhaṃ bodhisattvayānamabhirūḍhaḥ sarvajagadanuvicaran sarvajagatsaṃkleśadoṣān prajānāti,",
    "292:113": "na ca tairdoṣairlipyate samatikrāntatvād lokatriyābhyaḥ |",
    "292:114": "asyāṃ punarbho jinaputra sapyamyāṃ bodhisattvabhūmau sthito bodhisattvo bhūyastvena rāgādipramukhaṃ sarvakleśagaṇaṃ samatikrānto bhavati |",
    "292:115": "so'syāṃ dūraṃgamāyāṃ bodhisattvabhūmau caran bodhisattvo'saṃkleśāniṣkleśa iti vaktavyaḥ |",
    "292:116": "tatkasmāt? asamudācārātsarvakleśānāṃ na saṃkleśa iti vaktavyaḥ |",
    "292:117": "tathāgatajñānābhilāṣādaparipūrṇābhiprāyatvācca na niṣkleśa iti vaktavyaḥ ||",
    "292:118": "so'syāṃ saptamyāṃ bodhisattvabhūmau sthito bodhisattvo'dhyāśayapariśuddhena kāyakarmaṇā samanvāgato bhavati |",
    "292:119": "adhyāśayapariśuddhena vākkarmaṇā adhyāśayapariśuddhena manaskarmaṇā samanvāgato bhavati |",
    "292:120": "ye ceme daśākuśalāḥ karmapathāstathāgatavivarṇitāḥ,",
    "292:121": "tān sarveṇa sarvaṃ samatikrānto bhavati |",
    "292:122": "ye ceme daśa kuśalāḥ karmapathāḥ samyaksaṃbuddhānubhāvitāḥ,",
    "292:123": "tān satatasamitamanuvartate |",
    "292:124": "yāni laukikāni śilpasthānakarmasthānāni yānyabhinirhṛtāni pañcamyāṃ bodhisattvabhūmau,",
    "292:125": "tānyasya sarvāṇyanābhogata evaṃ pravartante |",
    "292:126": "sa ācāryaḥ saṃmato bhavati trisāhasra mahāsāhasralokadhātau,",
    "292:127": "sthāpayitvā tathāgatānarhataḥ samyaksambuddhān,",
    "292:128": "aṣṭamīṃ bhūmimupādāya ca bodhisattvān |",
    "292:129": "nāsya kaścitsamo bhavatyāśayena vā prayogeṇa vā |",
    "292:130": "yāni cemāni dhyānāni samādhayaḥ samapattayo'bhijñā vimokṣāśca,",
    "292:131": "tānyasya sarveṇa sarvamāmukhībhavanti bhāvanābhinirhārākāreṇa |",
    "292:132": "na ca tāvadvipākataḥ pariniṣpannāni bhavanti tadyathāpi nāma aṣṭamyāṃ bodhisattvabhūmau sthitasya bodhisattvasya |",
    "292:133": "asyāṃ saptamyāṃ bodhisattvabhūmau sthitasya bodhisattvasya sarvacittotpādeṣu prajñopāyabhāvanābalaṃ paripūryate |",
    "292:134": "bhūyasyā mātrayā sarvabodhyaṅgaparipūriṃ pratilabhate ||",
    "292:135": "so'syāṃ saptamyāṃ bodhisattvabhūmau sthitaḥ san suvicitavicayaṃ ca nāma bodhisattvasamādhi samāpadyate |",
    "292:136": "suvicintitārthaṃ ca nāma...|",
    "292:137": "viśeṣamatiṃ ca nāma...|",
    "292:138": "prabhedārthakośaṃ ca...|",
    "292:139": "sarvārthavicayaṃ ca...|",
    "292:140": "supratiṣṭhitadṛḍhamūlaṃ ca...|",
    "292:141": "jñānābhijñāmukhaṃ ca...|",
    "292:142": "dharmadhātu(pari)karmaṃ ca... |",
    "292:143": "tathāgatānuśaṃsaṃ ca... |",
    "292:144": "vicitrārthakośasaṃsāranirvāṇamukhaṃ ca bodhisattvasamādhiṃ samāpadyate |",
    "292:145": "sa evaṃpramukhāni mahābhijñājñānamukhāni paripūrṇāni daśa samādhiśatasahasrāṇi bhūmipariśodhikāni samāpadyate ||",
    "292:146": "sa eṣāṃ samādhīnāmupāyaprajñāsupariśodhitānāṃ pratilambhānmahākaruṇābalena cātikrānto bhavati śrāvakapratyekabuddhabhūmim,",
    "292:147": "abhimukhaśca bhavati prajñājñānavicāraṇābhūmeḥ ||",
    "292:148": "tasya asyāṃ saptamyāṃ bodhisattvabhūmau sthitasya bodhisattvasya apramāṇaṃ kāyakarma nimittāpagataṃ pravartate |",
    "292:149": "apramāṇaṃ vākkarma...manaskarma nimittāpagataṃ pravartate suviśodhitamanutpattikadharmakṣāntyavabhāsitam |",
    "292:150": "vimukticandra āha - nanu bho jinaputra,",
    "292:151": "prathamāyāmeva bodhisattvabhūmau sthitasya bodhisattvasya apramāṇaṃ kāyavāṅmanaskarma sarvaśrāvakapratyekabuddhacaryāṃ samatikrāntaṃ bhavati?",
    "292:152": "vajragarbha āha - bhavati bho jinaputra |",
    "292:153": "tatpunarbuddhadharmādhyālambanamāhātmyena,",
    "292:154": "na punaḥ svabuddhivicāreṇa |",
    "292:155": "asyāṃ tu punaḥ saptamyāṃ bodhisattvabhūmau svabuddhigocaravicārapratilambhādasaṃhāryaṃ śrāvakapratyekabuddhairbhavati |",
    "292:156": "tadyathāpi nāma bhavanto jinaputrā rājakulaprasūto rājaputro rājalakṣaṇasamanvāgato jātamātra eva sarvāmātyagaṇamabhibhavati rājādhipatyena,",
    "292:157": "na punaḥ svabuddhivicāreṇa |",
    "292:158": "yadā punaḥ sa saṃvṛddho bhavati tadā svabuddhibalādhānataḥ sarvāmātyakriyāsamatikrānto bhavati,",
    "292:159": "evameva bho jinaputrā bodhisattvaḥ sahacittotpādena sarvaśrāvakapratyekabuddhānabhibhavatyadhyāśayamāhātmyena,",
    "292:160": "na punaḥ svabuddhivicāreṇa |",
    "292:161": "asyāṃ tu saptamyāṃ bodhisattvabhūmau sthito bodhisattvaḥ svaviṣayajñānaviśeṣamāhātmyāvasthitatvātsarvaśrāvakapratyekabuddhakriyāmatikrānto bhavati ||",
    "292:162": "sa khalu punarbho bodhisattvo'syāṃ saptamyāṃ bodhisattvabhūmau sthito gambhīrasya vivittasyāpracārasya kāyavāṅmanaskarmaṇo lābhī bhavati |",
    "292:163": "na cottaraṃ viśeṣaparimārgaṇābhiyogamavasṛjati |",
    "292:164": "[yena parimārgaṇābhiyogena nirodhaprāptaśca bhavati,",
    "292:165": "na ca nirodhaṃ sākṣātkaroti || ]",
    "292:166": "vimukticandra āha - katamāṃ bhūmimupādāya bodhisattvo nirodhaṃ samāpadyate?",
    "292:167": "vajragarbha āha - ṣaṣṭhīṃ bho jinaputra bodhisattvabhūmimupādāya bodhisattvo nirodhaṃ samāpadyate |",
    "292:168": "asyāṃ punaḥ saptamyāṃ bodhisattvabhūmau pratiṣṭhito bodhisattvaścittakṣaṇe cittakṣaṇe nirodhaṃ samāpadyate ca vyuttiṣṭhate ca |",
    "292:169": "na ca nirodhaḥ sākṣātkṛta iti vaktavyaḥ |",
    "292:170": "tena so'cintyena kāyavāṅmana skarmaṇā samanvāgata ityucyate |",
    "292:171": "āścaryaṃ bho yatra hi nāma bodhisattvo bhūtakoṭivihāreṇa ca viharati,",
    "292:172": "na ca nirodhaṃ sākṣātkaroti |",
    "292:173": "tadyathāpi nāma bho jinaputra puruṣaḥ kuśalo mahāsāgare vārilakṣaṇābhijñaḥ paṇḍito vyakto medhāvī tatropagatayā mīmāṃsayā samanvāgato mahāsāgare mahāyānapātrābhirūḍho vahanakuśalaśca bhavati,",
    "292:174": "vārikuśalaśca bhavati,",
    "292:175": "na ca mahāsamudre vāridoṣairlipyate,",
    "292:176": "evameva bho jinaputra asyāṃ saptamyāṃ bodhisattvabhūmau pratiṣṭhito bodhisattvaḥ sarvajñajñānamahāsāgarāvatīrṇaḥ pāramitāmahāyānapātrābhirūḍho bhūtakoṭivihāreṇa ca viharati,",
    "292:177": "na ca nirodhaṃ sākṣātkaroti,",
    "292:178": "(na ca sasṃkṛtātyantavyupaśamavitarkadoṣairlipyate) ||",
    "292:179": "sa evaṃ jñānabalādhānaprāptaḥ samādhijñānabalabhāvanābhinirhṛtayā buddhyā mahatopāyaprajñābalādhānena saṃsāramukhaṃ cādarśayati |",
    "292:180": "nirvāṇasatatāśayaśca bhavati |",
    "292:181": "mahāparivāraparivṛtaśca bhavati |",
    "292:182": "satatasamitaṃ ca cittavivekapratilabdho bhavati |",
    "292:183": "traidhātukopapattiṃ ca praṇidhānavaśenābhinirharati sattvaparipācanārtham |",
    "292:184": "na ca lokadoṣairlipyate |",
    "292:185": "śāntapraśāntopaśāntaśca bhavati |",
    "292:186": "upāyena ca jvalati |",
    "292:187": "jvalaṃśca na dahate |",
    "292:188": "saṃvartate ca buddhajñānena |",
    "292:189": "vivartate ca śrāvakapratyekabuddhabhūmibhyām |",
    "292:190": "buddhajñānaviṣayakośaprāptaśca bhavati |",
    "292:191": "māraviṣayagataśca dṛśyate |",
    "292:192": "caturmārapathasamatikrāntaśca bhavati |",
    "292:193": "māraviṣayagocaraṃ cādarśayati |",
    "292:194": "sarvatīrthyāyatanopagataśca dṛśyate |",
    "292:195": "buddhatīrthyāyatanānutsṛṣṭāśayaśca bhavati |",
    "292:196": "sarvalokakriyānugataśca dṛśyate |",
    "292:197": "lokottaradharmagatisamavasaraṇaśca bhavati |",
    "292:198": "sarvadevanāgayakṣagandharvāsuragaruḍakinnaramahoragamanuṣyāmanuṣyaśakrabrahmalokapālātirekavyū-hālaṃkāraviṭhapanāprāptaśca bhavati |",
    "292:199": "sarvabuddhadharmatimanasikāraṃ ca na vijahāti ||",
    "292:200": "tasyaivaṃ jñānasamanvāgatasya asyāṃ saptasyāṃ dūraṃgamāyāṃ bodhisattvabhūmau sthitasya bodhisattvasya bahavo buddhā ābhāsamāgacchanti...|",
    "292:201": "tāṃśca tathāgatānarhataḥ samyaksaṃbuddhān paryupāsate |",
    "292:202": "teṣāṃ ca sakāśādgauravacitrīkāreṇa satkṛtya dharmadeśanāṃ śṛṇoti,",
    "292:203": "udgṛhṇāti dhārayati |",
    "292:204": "śrutvā ca yathāvatsamāpattiprajñājñānālokena prayujyate |",
    "292:205": "pratipattitaścādhārayati |",
    "292:206": "śāsanasaṃdhārakaśca bhavati teṣāṃ buddhānāṃ mahātmanām |",
    "292:207": "asaṃhāryaśca sarvaśrāvakapratyekabuddhābhisamayaparipṛcchāsu |",
    "292:208": "tasya bhūyasyā mātrayā sattvānugrahāya gambhīradharmakṣāntirviśuddhyati |",
    "292:209": "tasya...anekān kalpāṃstāni kuśalamūlānyuttapyante,",
    "292:210": "pariśuddhyanti,",
    "292:211": "karmaṇyāni ca bhavanti,",
    "292:212": "paryavadānaṃ cāgacchanti |",
    "292:213": "anekāni kalpaśatāni...anekāni kalpakoṭiniyutaśatasahasrāṇi tāni kuśalamūlānyuttapyante,",
    "292:214": "pariśuddhyanti,",
    "292:215": "karmaṇyāni ca bhavanti,",
    "292:216": "paryavadānaṃ cāgacchanti |",
    "292:217": "tadyathāpi nāma bho jinaputrāḥ tadeva jātarūpaṃ sarvaratnapratyuptaṃ bhūyasyā mātrayottaptataraṃ bhavati,",
    "292:218": "prabhāsvarataraṃ bhavati,",
    "292:219": "asaṃhāryataraṃ ca bhavatyanyābhyo bhūṣaṇavikṛtibhyaḥ,",
    "292:220": "evameva bho jinaputrāḥ...tāni kuśalamūlānyupāyaprajñājñānābhinirhṛtāni bhūyasyā mātrayottaptatarāṇi bhavanti prabhāsvaratarāṇi,",
    "292:221": "paryavadātatarāṇi asaṃhāryatarāṇi ca bhavanti sarvaśrāvakapratyekabuddhaiḥ |",
    "292:222": "tadyathāpi nāma bho jinaputrāḥ sūryābhā asaṃhāryā bhavanti sarvajyotirgaṇacandrābhābhiścaturṣu mahādvīpeṣu,",
    "292:223": "sarvasnehagatāni bhūyastvena pariśoṣayanti,",
    "292:224": "sarvaśasyāni paripācayanti,",
    "292:225": "evameva bho jinaputrā...tāni kuśalamūlānyasaṃhāryāṇi bhavanti sarvaśrāvakapratyekabuddhaiḥ,",
    "292:226": "caturviparyāsagatāni ca sarvakleśasnehagatāni bhūyastvena pariśoṣayanti |",
    "292:227": "kleṣāvilāni ca sarvasaṃtānāni paripācayanti |",
    "292:228": "tasya daśabhyaḥ pāramitābhya upāyakauśalyapāramitā atiriktatamā bhavati,",
    "292:229": "na ca pariśeṣā na samudāgacchati yathābalaṃ yathābhajamānam |",
    "292:230": "iyaṃ bho jinaputrā bodhisattvasya dūraṃgamā nāma saptamī bodhisattvabhūmiḥ samāsanirdeśataḥ,",
    "292:231": "yasyāṃ pratiṣṭhito bodhisattvo bhūyastvena vaśavartī bhavati devarājaḥ kṛtī prabhuḥ sattvānāmabhisamayajñānopasaṃhāreṣvaparyantaḥ sarvaśrāvakapratyekabuddhaparipṛcchāsu kuśalaḥ sattvānniyāmamavakrāmayitum |",
    "292:232": "yacca kicit...||",
    "292:233": "dūraṃgamā nāma saptamī bhūmiḥ ||"
}