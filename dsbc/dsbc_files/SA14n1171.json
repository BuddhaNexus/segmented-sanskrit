{
  "SA14n1171:0": "vivṛddhyaivaṃ vardhitasya mūrdhābhisamayasya sātmībhāvagamanaparyantalakṣaṇāṃ nirūḍhiṃ vaktuṃ prasaṃśayannāha |",
  "SA14n1171:1": "caranneva tāvadityādi |",
  "SA14n1171:2": "spṛhaṇīyāsta iti |",
  "SA14n1171:3": "anena mūrdhābhisamayalābhināṃ durlabhatāṃ kathayati |",
  "SA14n1171:4": "saṃjātaprasādātiśayatvādiṣṭāśaṃsanāṃ kurvannadhunā nirūḍhimāvedayannāha |",
  "SA14n1171:5": "yairbodhisattvayānikairityādi |",
  "SA14n1171:6": "uhyamānāniti preryamāṇān |",
  "SA14n1171:7": "sarvadoṣavaiṣamyābhāvānsame pārime tīre nirvāṇe buddhatva iti yāvat |",
  "SA14n1171:8": "svaparobhayārthasampatsampādakatvena yathā kramamabhīpsitāḥ paricintitāḥ parigṛhītā iti kecit |",
  "SA14n1171:9": "trisarvajñatāniṣpādakatvenetyanye |",
  "SA14n1171:10": "buddhadharmāṇāmityupadeśapadaṃ sarvajñatāpratisaṃyuktadharmāṇāṃ svayambhūdharmāṇāmasaṃhāryadharmāṇāmiti |",
  "SA14n1171:11": "sarvākārajñatāditrisarvajñatābhedena nirdiṣṭam |",
  "SA14n1171:12": "tadevaṃ trisarvajñatādharmāṇāmanuttarā paripūriḥ kathitā syāt |",
  "SA14n1171:13": "sā cāparityaktasattvārthanirūḍhirityarthaḥ |",
  "SA14n1171:14": "na me bhagavannityādi |",
  "SA14n1171:15": "mahākaruṇayā samanvāgatā iti |",
  "SA14n1171:16": "evambhūtādhigamāvasthāyāmapi nirvāṇapātaparihārārthaṃ mahākaruṇāsaṃmukhakaraṇāt sattvāvatāraṇādicittotpādācca mahākaruṇayā yuktāḥ |",
  "SA14n1171:17": "tathaiva tatkasya hetorityāśaṅkyāha |",
  "SA14n1171:18": "tayā mahākaruṇayetyādi |",
  "SA14n1171:19": "darśanabhāvanāviśeṣāśaikṣamārgādhigamabhedādyathākramaṃ vayaṃ tīrṇā ityādi padacatuṣṭayam |",
  "SA14n1171:20": "etaduktam |",
  "SA14n1171:21": "samyagupāyakauśalabalenaivaṃ nirvikalpādhigamāvasthāyāṃ mahākaruṇādisammukhīkaraṇābhāvenāparityaktasattvārthalakṣaṇā yathoktasarvākārajñatāditrisarvajñatādharmāṇāmanuttarā paripūrinirūḍhiriti |",
  "SA14n1171:22": "tathā coktam |",
  "SA14n1171:23": "trisarvajñatvadharmāṇāṃ paripūriranuttarā |",
  "SA14n1171:24": "aparityaktasarttvārthā nirūḍhirabhidhīyate ||3 || iti |",
  "SA14n1171:25": "nirūḍhyaivaṃ nirūḍhasya sthirībhāvalakṣaṇāñcittasaṃsthitiṃ pratipādayituṃ praśnayannāha |",
  "SA14n1171:26": "yasteṣāṃ bhagavannityādi |",
  "SA14n1171:27": "yo&#39;numodate kiyatsa puṇyaṃ prasavatīta sambandhaḥ |",
  "SA14n1171:28": "prathamayānasaṃprasthitānāṃ caryāpratipannānāmanivartanīyānāmekajātibaddhānāmityanena yathāsambhavaṃ pūrvoktacaturvikalpapratipakṣayordarśanabhāvanāmārgayoścaturvidhādhigantṛvyapadeśāccāturvidhyaṃ khyāpitamityeke |",
  "SA14n1171:29": "liṅgavivṛddhinirūḍhicittasaṃsthitisvarūpāvabodhabhedādityanye |",
  "SA14n1171:30": "adhimukticaryābhūmau prathamayānasaṃprasthitā |",
  "SA14n1171:31": "pramuditādisaptabhūmiṣu caryāpratipannāḥ |",
  "SA14n1171:32": "acalādibhūmitritaye&#39;",
  "SA14n1171:33": "vinivartanīyāḥ |",
  "SA14n1171:34": "daśamyāṃ bhūmāvekajātipratibaddhā ityapare |",
  "SA14n1171:35": "cittasaṃsthitimāvedayan praśnaparihārārthamāha |",
  "SA14n1171:36": "syāt khalu punarityādi |",
  "SA14n1171:37": "palāgreṇeti |",
  "SA14n1171:38": "palapramāṇena |",
  "SA14n1171:39": "etaduktaṃ |",
  "SA14n1171:40": "sambhavatpramāṇasya vastuno yogibhiriyattayā palapramāṇena parimāṇaṃ prāmāttuṃ śakyata iti nyāyāccaturdvīpāditrisāhasralokadhātuprāmāṇaṃ gṛhyate |",
  "SA14n1171:41": "na tvanumodanāpuṇyapramāṇamityarthāntaravyājena pramāṇātikrāntapuṇyasvarūpā samādhilakṣaṇā cittasaṃsthitiḥ kathiteti |",
  "SA14n1171:42": "tathā coktam |",
  "SA14n1171:43": "caturdvīpakasāhasradvitrisāhasrakopamāḥ |",
  "SA14n1171:44": "kṛtvā puṇyabahutvena samādhiḥ parikīrtitaḥ ||4 ||iti",
  "SA14n1171:45": "etāni ca liṅgādīni yathākramamūṣmādicaturnirvedhabhāgīyasvarūpāṇi mūrdhābhisamaye veditavyāni |",
  "SA14n1171:46": "nirvedhabhāgīyānantaraṃ darśanamārgaḥ |",
  "SA14n1171:47": "tatra caturvidho vipakṣo grāhyagāhakavikalpaḥ sapratipakṣo vaktavya ityādau tāvatsakalapravṛttipakṣādhiṣṭhānaṃ prathamaṃ grāhyavikalpamāvedayanāha |",
  "SA14n1171:48": "mārādhiṣṭhitāste bhagavannityādi |",
  "SA14n1171:49": "mārādhiṣṭhitāmārapākṣikāmārabhavanacyutā iti |",
  "SA14n1171:50": "mṛdumadhyādhimātranindābhidhānātpadatrayam |",
  "SA14n1171:51": "tathaiva tatkasya hetorityāśaṅkyāha |",
  "SA14n1171:52": "mārabhavanavidhvaṃsanakarā hītyādi |",
  "SA14n1171:53": "vyatirekamukhena nirdiśyānvayamukhena tameva vikalpaṃ kathayannāha |",
  "SA14n1171:54": "anumoditavyā bhagavannityādi |",
  "SA14n1171:55": "māyopamabhāvanayā dvayādvayasaṃjñāvigatānāṃ bodhisattvānāmevaṃvidhavittotpādānumodanādau pravṛttiḥ kāryetyarthaḥ |",
  "SA14n1171:56": "sādhūktatvādanuvadannāha |",
  "SA14n1171:57": "evametatkauśiketyādi |",
  "SA14n1171:58": "dvitīyaṃ nivṛttipakṣādhiṣṭhānaṃ grāhyavikalpaṃ kathayannāha |",
  "SA14n1171:59": "yaiḥ kauśika kulaputrairityādi |",
  "SA14n1171:60": "na virāgayiṣyantīti |",
  "SA14n1171:61": "heye vastuni nivṛttigrāhyavikalpabalāditi bhāvaḥ |",
  "SA14n1171:62": "tathaivāviparītatvena prasaṃśayannāha |",
  "SA14n1171:63": "evametadbhagavannityādi |",
  "SA14n1171:64": "etaduktam |",
  "SA14n1171:65": "anupalambhopalambhasvabhāvau pravṛttinivṛttipakṣau yathākramamādānasaṃtyāgākāreṇa grāhyāviti pravṛttinivṛttipakṣādhiṣṭhānau grāhyavikalpau vastunyapratibaddhavṛttitvena vitathapratibhāsitvādayathāviṣayasvarūpau vakṣyamāṇaviṣayaprabhedena pratyekaṃ navaprakārau vibandhakatvāt kleśavadvipakṣau jñeyāviti |",
  "SA14n1171:66": "tathā coktam |",
  "SA14n1171:67": "pravṛttau ca nivṛttau ca pratyekaṃ tau navātmakau |",
  "SA14n1171:68": "grāhyau vikalpau vijñeyāvayathāviṣayātmakau ||5 ||iti",
  "SA14n1171:69": "grāhyavikalpadvayaṃ nirdiśyaiva grāhakavikalpadvayaṃ vaktavyamiti ,",
  "SA14n1171:70": "prathamaṃ dravyasatpṛthagjanapuruṣādhiṣṭhānaṃ grāhakavikalpaṃ kathayannāha |",
  "SA14n1171:71": "evaṃ tairanumodanāsahagatairityādi |",
  "SA14n1171:72": "tathaiva tatkasya hetorityāśaṅkyāha |",
  "SA14n1171:73": "tathā hi tairityādi |",
  "SA14n1171:74": "dravyasanneva ātmā grāhaka iti vikalpābhiniveśena pṛthagjanairanumoditāni kuśalamūlāni yatastasmātsatkārādikaṃ phalamuktaṃ na tvanyadbuddhatvādikamityarthaḥ |",
  "SA14n1171:75": "nanu cānātmānaḥ sarvadharmā ityapi pṛthagjanāḥ pratipadyanta ityavyāpinī prathamagrāhakavikalpavyavasthā |",
  "SA14n1171:76": "adhimuktimanaskāraḥ sa teṣāṃ tattvamanaskāraśceha vivakṣita ityasāram |",
  "SA14n1171:77": "dvitīyaṃ prajñaptisadāryapudgalādhiṣṭhānaṃ grāhakavikalpaṃ vaktumāha |",
  "SA14n1171:78": "yairapi bhagavaṃcchandamutpādyetyādi |",
  "SA14n1171:79": "samyaksambodherāhārakā bhaviṣyantīti |",
  "SA14n1171:80": "prajñaptisannevātmā grāhaka iti kalpābhiniveśenāryāṇāmanumodanācittotpādādvivivardhamānā bodheranuttarāyāḥ samutpādakā mukhyato bhaviṣyantītyarthaḥ |",
  "SA14n1171:81": "dharmato&#39;viruddhatvādanuvadannāha |",
  "SA14n1171:82": "evametatkauśiketyādi |",
  "SA14n1171:83": "mṛdumadhyādhimātrānumodanābhedādanumoditānītyādi padatrayaṃ vācyam |",
  "SA14n1171:84": "nanu cāryasyāpyevaṃ bhavatyaśrauṣamahaṃ bhikṣavo rātryāḥ pratyūṣasamaye śṛgālasya prāṇino vāśitaśabdaṃ tathāhaṃ sa tasmin sayaye&#39;",
  "SA14n1171:85": "nindito nāma mṛgarājo&#39;",
  "SA14n1171:86": "bhūvamityavyāpinī dvitīyagrāhakavikalpavyavasthā |",
  "SA14n1171:87": "vyavahārikamāryāṇāmevaṃvidhaṃ vacanaṃ na pāramārthikamityasāram |",
  "SA14n1171:88": "etaduktam |",
  "SA14n1171:89": "pṛthagjanāryapudgalayoryathākramaṃ dravyaprajñaptisatpuruṣādhiṣṭhānau grāhakāviti dvāveto grāhakavikalpau |",
  "SA14n1171:90": "yadā tadviṣayabhāvāpannagrāhyāvathau na tathā grāhyarūpeṇa bhavatastadā na kasyacittau grāhakāviti |",
  "SA14n1171:91": "grāhakarūpeṇānayorviviktarūpamiti vitathapratibhāsitvādayathāviṣayasvarūpau vakṣyamāṇaviṣayabhedena pratyekaṃ navaprakārau vibandhakatvādvipakṣāviti |",
  "SA14n1171:92": "tathā coktam |",
  "SA14n1171:93": "dravyaprajñaptisatsattvavikalpau grāhakau matau |",
  "SA14n1171:94": "pṛthagjanāryabhedena pratyekaṃ tau navātmakau ||6 ||",
  "SA14n1171:95": "grāhyau cenna tathā sto&#39;",
  "SA14n1171:96": "rthau kasya tau grāhakau matau |",
  "SA14n1171:97": "iti grāhakabhāvena śūnyatālakṣaṇaṃ tayoḥ ||7 ||iti",
  "SA14n1171:98": "tatra kathaṃ viṣayabhedena prathamo grāhyaḥ vikalpo na ca veti prathamavikalpārthamāha |",
  "SA14n1171:99": "kathaṃ bhagavannityādi |",
  "SA14n1171:100": "kathamiti kena prakāreṇa māyopamaṃ cittaṃ na māyā nāpyanyo dharmastattvena kathañcidabhisambudhyata iti |",
  "SA14n1171:101": "pratipraśnena pratipādayannāha |",
  "SA14n1171:102": "tatkiṃ manyasa ityādi |",
  "SA14n1171:103": "yaścātyantavivikto dharma iti yo dharmaḥ svabhāvaśūnyaḥ so&#39;",
  "SA14n1171:104": "nutpannatvādastitāṃ na pratipadyate |",
  "SA14n1171:105": "na ca nirviṣayaḥ sādhuḥ prayogo vidyate nañcaḥ vikalpāpāśrayatve vā sāṃvṛtaḥ syānna tāttvika iti nyāyānnāstitāñca na pratipadyata ityarthaḥ |",
  "SA14n1171:106": "pūrvavattatkasya hetorityāśaṅkyāha |",
  "SA14n1171:107": "nahi bhagavannityādi |",
  "SA14n1171:108": "viviktatvādeva sarvadharmāṇāṃ na hetuphalabhāva ityāha |",
  "SA14n1171:109": "yaśca dharmo&#39;",
  "SA14n1171:110": "tyantavivikta ityādi |",
  "SA14n1171:111": "āvāhako vā nirvāhako veti |",
  "SA14n1171:112": "utpādako vā nāśako vetyarthaḥ |",
  "SA14n1171:113": "amumevārthaṃ vistārayannāha |",
  "SA14n1171:114": "kathañca bhagavannityādi |",
  "SA14n1171:115": "tattvato naiva vodhyabodhakamityupasaṃharannāha |",
  "SA14n1171:116": "yadā bhagavannityādi |",
  "SA14n1171:117": "subhāṣitatvātsvahastayannāha |",
  "SA14n1171:118": "sādhu sādhvityādi |",
  "SA14n1171:119": "kintu saṃvṛtyā suviśuddhātkāraṇātsuviśuddhaṃ phalamityāha |",
  "SA14n1171:120": "yata eva subhūta ityādi |",
  "SA14n1171:121": "māyopamatvena kāryakāraṇayoraviparyastatvāditi bhāvaḥ |",
  "SA14n1171:122": "viviktatetyapyabhiniveśo na kārya ityādi |",
  "SA14n1171:123": "sacetsubhūte bodhisattva ityādi |",
  "SA14n1171:124": "śūnyatā sarvadṛṣṭīnāṃ proktā niḥsaraṇaṃ jinaiḥ |",
  "SA14n1171:125": "yeṣāṃ tu śūnyatādṛṣṭistānasādhyān vabhāṣire ||",
  "SA14n1171:126": "iti nyāyādviviktatābhiniveśasyāpi viparyāsarūpatvānnaiva prajñāpāramitā syāt |",
  "SA14n1171:127": "kathantarhi tāmāgamyābhisambudhyata iti cedāha |",
  "SA14n1171:128": "evaṃ khalu subhūte ityādi |",
  "SA14n1171:129": "evamavicāraikaramyatvena saṃvṛtirūpatayetiyāvat |",
  "SA14n1171:130": "ata eva paramārthamadhikṛtyāha |",
  "SA14n1171:131": "nāpi subhūte prajñāpāramitāmityādi |",
  "SA14n1171:132": "saṃvṛtyopasaṃharannāha |",
  "SA14n1171:133": "abhisambudhyate cetyādi |",
  "SA14n1171:134": "bhāṣitasyeti |",
  "SA14n1171:135": "nābhisambudhyate&#39;",
  "SA14n1171:136": "bhisambudhyate cetyasya |",
  "SA14n1171:137": "tathaivānuvadannāha |",
  "SA14n1171:138": "evametadityādi |",
  "SA14n1171:139": "duṣkarakāraka iti saṃvṛtisatyāśrayeṇeti bhāvaḥ |",
  "SA14n1171:140": "ata eva paramārthasatyamadhikṛtyāha |",
  "SA14n1171:141": "yathāhaṃ bhagavannityādi |",
  "SA14n1171:142": "bhāṣitasyeti duṣkarakāraka ityasya tatkasya hetorityāśaṅkyāha |",
  "SA14n1171:143": "tathā hi bhagavannityādi |",
  "SA14n1171:144": "kartṛkarmakriyānupalambhadeśanāyāmanavasādādinā svabhāvavikalpavirahāt samyakpravṛttatvena jinajananyāñcaratīti āha |",
  "SA14n1171:145": "sacedbhagavannityādi |",
  "SA14n1171:146": "dvitīyavikalpārthamāha |",
  "SA14n1171:147": "tadyathāpi nāma bhagavannityādi |",
  "SA14n1171:148": "avikalpatvādbhagavannityanena gotravikalpanirāso jñāpitaḥ |",
  "SA14n1171:149": "tṛtīyavikalpārthamāha |",
  "SA14n1171:150": "māyāpuruṣasyetyādi |",
  "SA14n1171:151": "naivaṃ bhavatyanuttaretyanena pratipattau samudāgamavikalpaniṣedhaḥ kṛtaḥ |",
  "SA14n1171:152": "caturthavikalpārthamāha |",
  "SA14n1171:153": "pratibhāsasyetyādi |",
  "SA14n1171:154": "pratibhāsadṛṣṭāntenālambanavikalpāpoho darśitaḥ |",
  "SA14n1171:155": "pañcamavikalpārthamāha |",
  "SA14n1171:156": "tathāgatasya kaścitpriyo vetyādi |",
  "SA14n1171:157": "avikalpatvādeva bhagavannityanena bodhisattvasyāpi tathāgatapriyāpriyāsaṃvidyamānadṛṣṭāntena pratipakṣavipakṣavikalpāpoho darśitaḥ |",
  "SA14n1171:158": "ṣaṣṭhavikalpārthamāha |",
  "SA14n1171:159": "yathaiva hi bhagavannityādi |",
  "SA14n1171:160": "sarvakalpavikalpaprahīṇa iti svādhigamavikalpānupalambho darśitaḥ |",
  "SA14n1171:161": "saptamavikalpārthamāha |",
  "SA14n1171:162": "tathāgatenārhatetyādi |",
  "SA14n1171:163": "tathāgatanirmitodāharaṇena nirmāṇānvayakartṛvikalpāpoho darśitaḥ |",
  "SA14n1171:164": "aṣṭamavikalpārthamāha |",
  "SA14n1171:165": "sa nirmitako yasyetyādi |",
  "SA14n1171:166": "anena ca dṛṣṭāntena kāritravikalpaviveko niveditaḥ |",
  "SA14n1171:167": "navamavikalpārthamāha |",
  "SA14n1171:168": "dakṣeṇa palagaṇḍenetyādi |",
  "SA14n1171:169": "sa ca dārusaṃhāto&#39;",
  "SA14n1171:170": "vikalpa ityanena kriyāsāphalyavikalpaviraho nigaditaḥ |",
  "SA14n1171:171": "etaduktam |",
  "SA14n1171:172": "viviktena viviktānavabodhasvabhāve&#39;",
  "SA14n1171:173": "calādibhūmipraveśena viyatabuddhagotramāyopamapratipattyā darśanādimārgasamudāgame pratibhāsamātreṇābhrāntajñānālambane guṇadoṣapūrvakopādeyaheyatvena pratipakṣavipakṣe sarvatragāditvena svādhigame hīnāpraṇītatvena śrāvakādibhūmidūrīkaraṇe yathāśayānurūpanirmāṇena sattvārthavyāpāre samyagupāyakauśalabalena sarvajananirvāṇapratiṣṭhāpanakriyāphale ca nirdoṣatayā sarvathopādeyatvena pravṛttiḥ kāryetyevaṃ pravṛttipakṣādhiṣṭhānaḥ prathamo grāhyavikalpo navaprakāro mūrddhābhisamaye darśanamārgaprayogāvasthāyāṃ bodhisattvānāṃ praheyastattatpratipakṣāvasthāpratipādena vyatirekamukhena pratipādita iti |",
  "SA14n1171:174": "tathā coktam |",
  "SA14n1171:175": "eṣa svabhāve gotre ca pratipatsamudāgame |",
  "SA14n1171:176": "jñānasyālaṃvanābhrāntau pratipakṣavipakṣayoḥ ||",
  "SA14n1171:177": "svasminnadhigame kartṛtatkāritrakriyāphale |",
  "SA14n1171:178": "pravṛttipakṣādhiṣṭhāno vikalpo navadhā mataḥ ||6 || iti |",
  "SA14n1171:179": "abhisamayālaṅkārālokāyāṃ prajñāpāramitāvyākhyāyāṃ māyopamaparivarto nāma ṣaḍviṃśatitamaḥ ||"
}