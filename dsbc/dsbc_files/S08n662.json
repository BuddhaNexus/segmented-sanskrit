{
  "S08n662:0": "atha aṣṭāviṃśatitamaḥ paṭalavisaraḥ |",
  "S08n662:1": "atha bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
  "S08n662:2": "asti mañjuśrīḥ ! aparamapi tvadīyapaṭavidhānaṃ sādhanaupayikaṃ sarvakarmārthasādhakam |",
  "S08n662:3": "etenaiva tu ekākṣareṇa hṛdayamantreṇa ṣaḍākṣareṇa vāmakarāntena tvadīyena mūlamantreṇa vā ṣaḍakṣarahṛdayena omkārādyena ekākṣareṇa vā paṭasyāgrataḥ asyaiva kalpaṃ bhavati |",
  "S08n662:4": "paścime kāle paścime samaye mayi tathāgate parinirvṛte śūnye buddhakṣetre yugādhame prāpte atrāṇe loke aśaraṇe aparāyaṇe idameva kalparājā trāṇabhūtaṃ bhaviṣyati |",
  "S08n662:5": "śaraṇabhūtaṃ layanabhūtaṃ parāyaṇabhūtam |",
  "S08n662:6": "katamaṃ ca tat ||",
  "S08n662:7": "ādau tāvat pūrvamevānāhate paṭe keśāpagate saptahastāyate tṛhastapṛthake sadaśe kuṅkumacandanarasaparyuṣite buddhaṃ bhagavantaṃ śākyamuniṃ likhayet |",
  "S08n662:8": "padmāsanopaviṣṭaṃ dharmaṃ deśayamānaṃ mañjuśriyaṃ kumārabhūtamavalokayantam |",
  "S08n662:9": "dakṣiṇe pārśve sudhanaṃ subhūmiṃ āryākṣayamatiṃ mañjuśriyaṃ ca bhagavato namaskāraṃ kurvantaṃ kumārarūpiṇaṃ sarvālaṅkāravibhūṣitāṅgaṃ vāmapārśve samantabhadraṃ āryāvalokiteśvaraṃ bhadrapālaṃ suśobhanaṃ ca lekhayet |",
  "S08n662:10": "bhagavatpratimā hrasvatarā ca lekhayitavyā |",
  "S08n662:11": "āryāvalokiteśvarasudhanau camaravyagrahastau kāryau |",
  "S08n662:12": "vasudhā cādhastāt |",
  "S08n662:13": "ratnakaraṇḍakavyagrahastāḥ pūrvakāyavinirgatāḥ lekhayitavyā |",
  "S08n662:14": "upariṣṭācca vidyādharakumārau mālādhāriṇau meghāśca varṣamāṇāḥ savidyutā lekhayitavyāḥ |",
  "S08n662:15": "sarve ca bodhisattvā puṣpamāṇā yo bhagavato mukhaṃ vyavalokayantaḥ kartavyāḥ |",
  "S08n662:16": "sālaṅkārāḥ prasannadṛṣṭayaḥ pūrvakāye niṣīdavanatena lekhayitavyāḥ ||",
  "S08n662:17": "tamīdṛśaṃ paṭaṃ sadhātuke caitye sthāpya paścānmukhamakṣaralakṣaṃ japet |",
  "S08n662:18": "asya mañjuśriyaḥ kāṣṭhamaunī triḥkālasnāyī tṛcelaparivarttī satatapoṣadhikaḥ śākayāvakayathābhaikṣabhaikṣāhāraścaturbhāgamannaṃ kṛtvā ratnatrayasya bhāgamekaṃ anyaḥ mañjuśriyaḥ anyat sarvasattvānāṃ śeṣamātmano payuñjīta |",
  "S08n662:19": "akṣāntakāyo manasi bhagavantaṃ kṛtvā sarvasattvānālambanena manasā nātmārthamahaṃ kiñcit karomi kariṣyāmyanyatra sarvasattvānāmarthāyeti dhyātvā jāpaṃ kuryāt |",
  "S08n662:20": "snānaṃ gandhaṃ puṣpaṃ dhūpaṃ baliṃ pradīpāṃśca dadyāt |",
  "S08n662:21": "snāpanaṃ paṭacchāyāyāḥ gandhānadhastāt puṣpāṇi ca baliṃ ca satataṃ dadyāt |",
  "S08n662:22": "tatraiva teṣāṃ pūrvaṃ dadyāt |",
  "S08n662:23": "ratnatrayasya paścānmaitreyasya tadanantaramavalokiteśvarasya āryasamantabhadrasya āryākāśagarbhasya āryākṣayamateḥ kumārabhūtasya candraprabhasya sarvanīvaraṇaviṣkambhiṇaḥ āryavajradharasya āryatārāyāḥ āryamahāmāyūryā āryaparājitāyāḥ bhagavatyāḥ prajñāpāramitāyāśca gandhaṃ puṣpaṃ dhūpaṃ baliṃ ca sarvameteṣāṃ pūrvaṃ datvā paścāt paṭasya dadyāt ||",
  "S08n662:24": "paścād bahirekasmiṃ pradeśe sarvoṣṭragardabhaśvahastirūpāṇi vināyakāni valmīkamṛttikayā kṛtvā teṣāṃ cāśeṣaṃ dadyāt |",
  "S08n662:25": "avismṛtya piṇyākapiṣṭakatilakṛtakulatthamatsyamāṃsamūlakavārttākapadmapatrakāṃsabhājanāni ca varjayet |",
  "S08n662:26": "kuśaviṇḍakopaviṣṭaḥ tatraiva śrāntaḥ sarvabuddhānusmṛtiṃ bhāvayet |",
  "S08n662:27": "manasā jāpaṃ kuryāt |",
  "S08n662:28": "anyatra vivikte kuśasaṃstare śayyāṃ kalpayet |",
  "S08n662:29": "atipānamatibhojanaṃ atiparyaṭanaṃ atidarśanamatiśayyāṃ ca varjayet |",
  "S08n662:30": "triḥ kālaṃ buddhānusmṛti bhāvayet |",
  "S08n662:31": "śukrabandhaṃ ca kuryāt |",
  "S08n662:32": "śobhanāni ca svapnāni nānyasya prakāśayet |",
  "S08n662:33": "bhagavato nivedayet ||",
  "S08n662:34": "evamanupūrveṇa tvaramāṇaḥ akṣaralakṣaṃ japet |",
  "S08n662:35": "ante ca bhagavatīṃ prajñāpāramitāṃ vācayet |",
  "S08n662:36": "japakāle bhagavato'tha mañjuśriyaḥ kumārabhūtasya mukhamavalokya jāpaṃ kuryāt |",
  "S08n662:37": "anākulākṣarapadaḥ |",
  "S08n662:38": "akṣasūtrānte ca namaskāraṃ kṛtvā nivedayet ||",
  "S08n662:39": "anena vidhinā pūrvasevāṃ kṛtvā paṭaṃ kvacit svasthe sthāne sthāpya karma kuryāt |",
  "S08n662:40": "yatra manasaḥ parituṣṭirasti ||",
  "S08n662:41": "patavidhānaṃ samāptam ||",
  "S08n662:42": "paścād bhagavantaṃ mañjuśriyaṃ śvetacandanamayaṃ padmāsanasthaṃ bhagavatīṃ prajñāpāramitāṃ ekahaste dadhānaṃ dakṣiṇena phalaṃ dadhānaṃ kārayet |",
  "S08n662:43": "tamekasmiṃ śucau pradeśe paścānmukhaṃ sthāpayitvā tasyāgrato'gnikuṇḍaṃ kuryāt |",
  "S08n662:44": "sarvakarma sacaturasraṃ dvivitastipramāṇaṃ adhaśca gandhāṃ sarvadhānyāni ca kṣipet |",
  "S08n662:45": "tasyopari kuryāt ||",
  "S08n662:46": "anena vidhinā navamagnimutpādya aśvatthasamidbhiragniṃ athavāśokasya vā ghṛtatandulodanaṃ kṣīradadhi madhu ca sarvamupahṛtya tāmrabhājane sthāpayitvā aṣṭasahasraṃ parijapya pūrṇāhutiṃ dadyāt |",
  "S08n662:47": "paścādanyasmiṃ dine śuklapratipadamārabhya karma kuryāt aśvatthasamidbhiragniṃ prajvālya vigatadhūmaṃ dṛṣṭvā agnimāvāhayet |",
  "S08n662:48": "“āgaccha haripiṅgala ! dīptajihva ! lohitākṣa ! haripiṅgala ! dehi dadāpaya svāhā ||”",
  "S08n662:49": "anena mantreṇāhutitrayaṃ dadyāt |",
  "S08n662:50": "paścād bhagavantamāvāhayet |",
  "S08n662:51": "“āgacchagaccha kumārabhūta ! sarvasattvārthamudyato'haṃ sāhāyyaṃ me kalpaya gandhapuṣpadhūpaṃ ca pratigṛhṇa svāhā ||”",
  "S08n662:52": "yad dadāti tadanena dātavyam |",
  "S08n662:53": "āgatasya cārgho deyaḥ sugandhapuṣpapānīyena paścāddhomaṃ kuryāt |",
  "S08n662:54": "saptavārānudāhṛtya ekaivāhutiṃ kṣipet |",
  "S08n662:55": "evaṃ saptadivasāni ghṛtatandulāni tilayāvakena cāpyāyanaṃ kuryāt ||",
  "S08n662:56": "atrāntarādavaśyamāryamañjuśriyaṃ kumārarūpiṇaṃ paśyati |",
  "S08n662:57": "dvyaṅgulapramāṇānāṃ candanasamidhānāmaṣṭasahasraṃ juhuyāt |",
  "S08n662:58": "dinedine śataṃ pṛthivīpatīnāṃ vaśamānayati |",
  "S08n662:59": "jātīkusumānāṃ lakṣaṃ juhuyāt |",
  "S08n662:60": "rājā vaśyo bhavati |",
  "S08n662:61": "padmānāṃ dadhimadhughṛtāktānāṃ sahasraṃ juhuyāt |",
  "S08n662:62": "dravyaṃ labhate |",
  "S08n662:63": "śamīsamidbhiragniṃ prajvālya tilāṃ juhuyāt |",
  "S08n662:64": "dhanapatirbhavati |",
  "S08n662:65": "satatamudakamudake juhuyāt |",
  "S08n662:66": "prātarutthitaḥ sarvajanapriyo bhavati |",
  "S08n662:67": "arkasamidhānāṃ dadhimadhughṛtāktānāṃ lakṣaṃ juhuyāt |",
  "S08n662:68": "sahasrapiṇḍaṃ grāmaṃ labhate |",
  "S08n662:69": "bahuputrikāṃ juhuyāt |",
  "S08n662:70": "kanyāṃ yāmicchati tāṃ labhate |",
  "S08n662:71": "apāmārgaṃ juhuyāt vyādhiṃ praśamayati |",
  "S08n662:72": "kṣīravṛkṣakāṣṭhairagniṃ prajvālya tilāhutīnāṃ lakṣaṃ juhuyāt |",
  "S08n662:73": "yāṃ cintayitvā karoti tāṃ labhate |",
  "S08n662:74": "viṣayārthī padmānāṃ lakṣaṃ juhuyāt |",
  "S08n662:75": "viṣayaṃ labhate |",
  "S08n662:76": "yavānāṃ lakṣahomenākṣayamannamutpadyate |",
  "S08n662:77": "guggulupṛyaṅguṃ ca ghṛtena saha homayet |",
  "S08n662:78": "putraṃ labhate |",
  "S08n662:79": "akākolīne jātīkusumānāṃ pānīye juhuyāt |",
  "S08n662:80": "saptāhena grāmaṃ labhate |",
  "S08n662:81": "jātīkusumānāṃ jale ekaikaṃ puṣpaṃ gṛhītvā juhuyāt |",
  "S08n662:82": "avaśeṣaṃ khaṇḍaṃ yasya ghrāṇāya dīyate sa ghrāṇamātreṇa vaśyo bhavati |",
  "S08n662:83": "kuṅkuma kastūrikālavaṅgapuṣpaṃ ca mukhe prakṣipya japet |",
  "S08n662:84": "yena saha mantrayate sa vaśyo bhavati |",
  "S08n662:85": "marīcamaṣṭasahasrābhimantritaṃ kṛtvā mukhe prakṣipya kruddho'pi vacanena priyo bhavati |",
  "S08n662:86": "śikhāmanenaiva badhnīyāt |",
  "S08n662:87": "adṛśyo bhavati |",
  "S08n662:88": "śakraṃ dṛṣṭvā manasānusmared vigatakrodho bhavati |",
  "S08n662:89": "nityajāpena sarvajanapriyo bhavati |",
  "S08n662:90": "mahati pratyūṣe'bhyutthāya jātīkusumasahitaṃ pānīyaṃ śucau pradeśe bhūmau juhuyāt |",
  "S08n662:91": "mantrī bhavati |",
  "S08n662:92": "anatikramaṇīyavacanaḥ |",
  "S08n662:93": "bhaye samutpanne manasi kuryāt |",
  "S08n662:94": "bhayaṃ na bhavati |",
  "S08n662:95": "parasya kruddhasyāpi maitrīṃ bhāvayittvā anusmṛtya mukhaṃ vyavalokayet |",
  "S08n662:96": "vigatakrodho bhavati |",
  "S08n662:97": "sarvasugandhapuṣpaiḥ homaṃ kuryād yamuddiśya karoti sa vaśyo bhavati |",
  "S08n662:98": "saptābhimantritaṃ udakaṃ pratyuṣasi pibet |",
  "S08n662:99": "niyatavedanīyaṃ karma kṣapayati |",
  "S08n662:100": "saptajaptenodakena mukhaṃ prakṣālayet sarvajanapriyo bhavati |",
  "S08n662:101": "puṣpāṇyabhimantrya yasya dadāti sa vaśyo bhavati |",
  "S08n662:102": "ācāryatvamekena lakṣahomena tandulānām |",
  "S08n662:103": "viṣayapatitvaṃ tilānāṃ padmānāṃ sahasraṃ juhuyāt |",
  "S08n662:104": "dīnārasahasraṃ labhate |",
  "S08n662:105": "vīrakrayakrītāṃ guggulusarjarasaṃ gandharasaṃ śrīvāsakaṃ caikataḥ kṛtvā juhuyāt |",
  "S08n662:106": "pañcamyāṃ pañcamyāṃ ṣaṇmāsam pūrṇe sahasraguṇaṃ labhate |",
  "S08n662:107": "sarvagandhaiḥ pratikṛtiṃ kṛtvā tīkṣṇaśastreṇaikadhāreṇa cchitvā cchitvā juhuyāt |",
  "S08n662:108": "dakṣiṇena pādā puruṣasya vāmapādaṃ striyaḥ yamicchati sa vaśyo bhavati |",
  "S08n662:109": "saptāhaṃ trisandhyaṃ dhuttūrakapuṣpāṇi juhuyāt |",
  "S08n662:110": "gāvo labhate |",
  "S08n662:111": "arkakāṣṭhairdhānyaṃ śirīṣapuṣpairaśvāṃ aśokapuṣpaiḥ suvarṇaṃ vyādhighātakapuṣpairvastrāṇi labhate |",
  "S08n662:112": "yad yadicchati tat sarvaṃ jātīkusumahomena karoti |",
  "S08n662:113": "yadvarṇāni puṣpāṇi pānīye juhoti saviturudaye |",
  "S08n662:114": "tadvarṇāni vastrāṇi labhate |",
  "S08n662:115": "saptajaptaṃ bhājanaṃ kṛtvā bhikṣāmaṭati bhikṣāmakṣayāṃ labhate |",
  "S08n662:116": "rātryāmutthāya parijapyātmānaṃ svayaṃ śobhanāni svapnāni paśyati ||",
  "S08n662:117": "atha rājānaṃ vaśīkartukāmaḥ tasya pādapāṃsuṃ gṛhītvā sarṣapaistailaiśca miśrayitvā juhuyāt |",
  "S08n662:118": "saptāhaṃ trisandhyaṃ vaśyo bhavati ||",
  "S08n662:119": "rājñīṃ vaśīkartukāmaḥ sauvarcalāṃ śatapuṣpāṃ vārāhīṃ caikataḥ kṛtvā juhuyāt |",
  "S08n662:120": "saptarātraṃ trisandhyaṃ vaśyā bhavati |",
  "S08n662:121": "rājamātyaṃ vaśīkartukāmaḥ bhallātakānāṃ tilāṃ vacāṃ ca pratikṛtiṃ kṛtvā juhuyāt |",
  "S08n662:122": "saptāhaṃ saptarātraṃ ca vaśyo bhavati ||",
  "S08n662:123": "purohitaṃ vaśīkartukāmaḥ brahmadaṇḍīṃ śatapuṣpāṃ caikataḥ kṛtvā juhuyāt |",
  "S08n662:124": "saptarātraṃ trisandhyaṃ vaśyo bhavati ||",
  "S08n662:125": "brāhmaṇānāṃ vaśīkartukāmaḥ,",
  "S08n662:126": "pāyasaṃ ghṛtasahitaṃ juhuyāt |",
  "S08n662:127": "sarve vaśyā bhavanti ||",
  "S08n662:128": "atha kṣatriyaṃ vaśīkartukāmaḥ,",
  "S08n662:129": "śālyodanaṃ ghṛtasahitaṃ juhuyāt | saptāham ||",
  "S08n662:130": "vaiśyānāṃ vaśīkaraṇe yāvakāṃ guḍasahitāṃ juhuyāt |",
  "S08n662:131": "vaśyo bhavati ||",
  "S08n662:132": "piṇyākaṃ juhuyāt |",
  "S08n662:133": "śūdrā vaśyā bhavanti ||",
  "S08n662:134": "sarvānekataḥ kṛtvā juhuyāt sarve vaśyā bhavanti ||",
  "S08n662:135": "catuḥpathe ekaśūnye gṛhe vā baliṃ nivedya yo'sya glānaḥ sa tasmād vinirmukto bhavati ||",
  "S08n662:136": "mukhaṃ spṛśaṃ jape jvaramapagacchati |",
  "S08n662:137": "aṣṭaśatajaptena śikhābandhena sarvavyādhibhyaḥ parimucyate |",
  "S08n662:138": "sarvarogebhyaḥ mūśrakaṃ badhvā śikhā bandhaṃ kṛtvā svaptavyaṃ |",
  "S08n662:139": "sarvarogā apagacchanti |",
  "S08n662:140": "vyādhinā grastaḥ japamātreṇa mucyate |",
  "S08n662:141": "galagrahe valmīkamṛttikāṃ japtvā lepaḥ kāryaḥ |",
  "S08n662:142": "vyādhirapagacchati |",
  "S08n662:143": "akṣiroge nīlīkalikāni juhuyāt |",
  "S08n662:144": "vyupaśāmyati ||",
  "S08n662:145": "paṭavidhānasyārtarikarmmaḥ ||",
  "S08n662:146": "pūrvoktena vidhānena anāhate paṭe keśāpagate āryamañjuśrīḥ kumārabhūtaḥ ābhilekhyaḥ sarvālaṅkāravibhūṣitaḥ |",
  "S08n662:147": "raktavarṇaḥ kumārarūpī padmāsanasthaḥ |",
  "S08n662:148": "dakṣiṇapārśve aryāvalokiteśvaraḥ vāmapārśve samantabhadraḥ |",
  "S08n662:149": "āryamañjuśriyasya kiñcidūnau |",
  "S08n662:150": "taṃ paṭaṃ sthāpayitvā koṭiṃ japet |",
  "S08n662:151": "rājā bhavati ||",
  "S08n662:152": "candanasamidhānāṃ kuṅkumābhyaktānāṃ lakṣaṃ juhuyāt |",
  "S08n662:153": "rājā bhavati |",
  "S08n662:154": "agarusamidhānāṃ dadhimadhughṛtāktānāṃ lakṣaṃ juhuyāt |",
  "S08n662:155": "rājā bhavati |",
  "S08n662:156": "jātīkusumānāṃ ghṛtāktānāṃ koṭiṃ juhuyāt |",
  "S08n662:157": "rājā bhavati ||",
  "S08n662:158": "yatpramāṇānāṃ padmānāṃ rāśiṃ juhoti tatpramāṇānāṃ dīnārāṇā rāśī labhate |",
  "S08n662:159": "yāvad yāvat tāvajjapyamānāṃ na gṛhṇāti tāvad vidyādharacakravartī bhavati |",
  "S08n662:160": "bhallātakānāṃ lakṣaṃ juhuyāt dīnārasahasraṃ dadāti |",
  "S08n662:161": "vyādhighātakaphalānāṃ lakṣaṃ juhuyāt mahādhanapatirbhavati |",
  "S08n662:162": "aṣṭasahasrahomena guggulusamidhānāṃ dhānyaṃ labhate |",
  "S08n662:163": "satatatilahomenāvyavacchinnaṃ dhānyaṃ labhate |",
  "S08n662:164": "gotaṇḍulānāṃ lakṣaṃ juhuyāt |",
  "S08n662:165": "saha dadhnā gosahasraṃ labhate |",
  "S08n662:166": "bahuputrikāphalāni śamīphalāni caikataḥ kṛtvā juhuyāt |",
  "S08n662:167": "yāmicchati kanyāṃ tāṃ labhate |",
  "S08n662:168": "śamīpatrāṇi juhuyāt |",
  "S08n662:169": "sarvakāmado bhavati |",
  "S08n662:170": "agastipuṣpāṇi kṣīrāktāni juhuyāt |",
  "S08n662:171": "brāhmaṇavaśīkaraṇā |",
  "S08n662:172": "karavīrapuṣpāṇi śuklāni juhuyāt |",
  "S08n662:173": "kṣatriyavaśīkaraṇe |",
  "S08n662:174": "karṇikārapuṣpāṇi juhuyādrājā vaśīkaraṇe |",
  "S08n662:175": "dhuttūrakapuṣpāṇi juhuyāt |",
  "S08n662:176": "śūdravaśīkaraṇe |",
  "S08n662:177": "arkapuṣpāṇāṃ dadhimadhughṛtāktānāṃ lakṣaṃ juhuyāt |",
  "S08n662:178": "sarvavyādhibhyaḥ parimucyate ||",
  "S08n662:179": "anenaiva vidhinā puṣpāṇāṃ sugandhānāṃ lakṣaṃ pādamūle nivedayet |",
  "S08n662:180": "nityasukhī bhavati |",
  "S08n662:181": "aśvatthasamidbhiragniṃ prajvālya śamīpuṣpāṇāṃ sahasraṃ juhuyāt |",
  "S08n662:182": "nakṣatrapīḍā vyupaśāmyati |",
  "S08n662:183": "gorocanayā mantramabhilekhya śirasi badhvā saṅgrāme'vataret |",
  "S08n662:184": "śastrairna spṛśyate |",
  "S08n662:185": "hastiskandhe mañjuśriyamagrato balasya dattvā darśanamātreṇaiva parabalasya bhaṅgo bhavati |",
  "S08n662:186": "dhvajāgre kumārarūpiṇaṃ sauvarṇamayūrāsanasthaṃ kṛtvā saṅgrāmamavataret |",
  "S08n662:187": "darśanādeva parabalasya bhaṅgo bhavati |",
  "S08n662:188": "jātīkusumānāṃ pādamūle lakṣaṃ nivedayet |",
  "S08n662:189": "tatraiva kuśasaṃstare śayyāṃ kurvīta |",
  "S08n662:190": "svapne yathābhilaṣitaṃ kathayati |",
  "S08n662:191": "pradīpānāṃ sahasraṃ dattvā ekapradīpaṃ padmasūtravarttiṃ kṛtvā madhuyaṣṭiṃ veṣṭayitvā prajvālya paśyed yathābhūtaṃ mañjuśriyaṃ kumārabhūtaṃ paśyati ||",
  "S08n662:192": "dvitīyaṃ paṭavidhānaṃ samāptam |",
  "S08n662:193": "sauvarṇaṃ rajataṃ vā kumāraṃ kṛtvā varadaṃ dakṣiṇena pāṇinā |",
  "S08n662:194": "vāmena bhagavatīṃ prajñāpāramitāṃ dadhānaṃ tamīdṛśaṃ sadhātukakaraṇḍakaṃ purataḥ sthāpyākṣaralakṣaṃ japet |",
  "S08n662:195": "pūjāṃ vāsariṇāṃ kuryāt |",
  "S08n662:196": "bāladārakadārikāścāsyāgrato bhojayitavyā |",
  "S08n662:197": "gītaṃ vāditaṃ pustakavācanaṃ cākuryāt |",
  "S08n662:198": "japaparisamāptau puṣpatrayeṇārghaṃ datvā preṣayet |",
  "S08n662:199": "pūrvoktena vidhānenāvāhanavisarjanaṃ padmamudrāṃ badhvā jāpaṃ kuryāt |",
  "S08n662:200": "dhvajamudrāyā āvarttanaṃ svastikamudrayā āsanaṃ pūrṇamudrāyārghaṃ ekaliṅgamudrāyāṃ puṣpāṇi manorathamudrāyāṃ pradīpaṃ yamalamudrāyā dhūpaṃ mayūrāsanamudrāyā gandhaṃ yaṣṭimudrāyā baliṃ anena vidhānena rātrau dinedine kuryād yāvajjāpaparisamāptiriti |",
  "S08n662:201": "paśvāt karmāṇi kuryāt ||",
  "S08n662:202": "jātīkusumānāṃ samudragāminyāṃ nadyāṃ lakṣaṃ plāvayet |",
  "S08n662:203": "viṣayaṃ labhate |",
  "S08n662:204": "rātrau jātikusumaughaṃ kṛtvā bhagavataḥ purataḥ svapet |",
  "S08n662:205": "bhagavantaṃ paśyati dharma deśayamānaṃ bodhisattvaparivṛtaṃ yamuddiśya karoti tadeva kama kuryāt |",
  "S08n662:206": "nānyasya kuryāt |",
  "S08n662:207": "upoṣadhikena śuklapratipadamārabhya śrīvāsakadhūpaṃ madhumiśraṃ juhuyāt rājyaṃ labhate |",
  "S08n662:208": "koṭiṃ japet mañjuśriyaṃ svayameva paśyati dharmadeśanāṃ ca karoti |",
  "S08n662:209": "yadi kenacit sahollāpayati sammukhamavabhāṣate avaivarttikaśca bodhisattvo bhavati ||",
  "S08n662:210": "tṛtīyaṃ vidhānam ||",
  "S08n662:211": "raktacandanamayaṃ kumārarūpiṇaṃ ekena pārśvena priyaṃkaraṃ anyena vīramatī sāśokavṛkṣāśrayāṃ kārayet |",
  "S08n662:212": "tamekapārśve sthāpayitvā lavaṇasarvaparājikāvyāmiśreṇa raktacandanapratikṛtiṃ kṛtvā cchitvā cchitvā juhuyād yasya nāmnā sa vaśyo bhavati |",
  "S08n662:213": "udumbaraphalāni yasya nāmnā juhuyāt sa vaśyo bhavati |",
  "S08n662:214": "kākodumbarikāphalāni juhuyād yasya nāmnā sa vaśyo bhavati |",
  "S08n662:215": "śṛṅgāṭakaṃ juhuyāt brāhmaṇavaśīkaraṇe padmamūlāni kṣatriyavaśīkaraṇe kaśerukāṇi juhuyāt |",
  "S08n662:216": "vaśyavaśīkaraṇe śālūkāni juhuyāt |",
  "S08n662:217": "śūdravaśīkaraṇe lavaṇaśarkarāṇāmaṣṭasasraṃ juhuyāt |",
  "S08n662:218": "trisandhyaṃ saptāhaṃ yasya nāmnā juhoti sa vaśyo bhavati |",
  "S08n662:219": "nimbapatrāṇi kaṭutailāktāni juhuyāt āhutyāṣṭasahasraṃ trisandhyaṃ saptāhaṃ yasya nāmnā sa vaśyo bhavati |",
  "S08n662:220": "sarveṇa homena vaśīkaraṇam ||",
  "S08n662:221": "bṛhatīkusumānāṃ lakṣaṃ juhuyāt suvarṇaṃ labhate |",
  "S08n662:222": "kālāñjanikākusumānāmaṣṭasahasraṃ juhuyāt mahāntaṃ grāmaṃ labhate |",
  "S08n662:223": "pāṭalapuṣpāṇi juhuyād dhānyamakṣayaṃ labhate |",
  "S08n662:224": "śrīparṇīpuṣpāṇi juhuyāt suvarṇa labhate |",
  "S08n662:225": "vacāṃ dadhimadhughṛtāktāṃ juhuyāt sarvavādeṣūttaravādī bhavati |",
  "S08n662:226": "brāhmīrasaghṛtasahitaṃ tāmrabhājane sthāpayitvā tāvajjaped yāvad daśasahasrāṇi paścāt pibet sarvavādino vijayate |",
  "S08n662:227": "yasya kruddhasyāṣṭasahasrābhimantritaṃ kṛtvā loṣṭaṃ kṣipet purataḥ sa krodhaṃ muñcati ||",
  "S08n662:228": "caturthaṃ vidhānam |",
  "S08n662:229": "anāhate paṭe keśāpagate upoṣadhikena citrakareṇa aśleṣakairvarṇakaiḥ āryamañjuśriyaścitrāpayitavyaḥ |",
  "S08n662:230": "padmāsanopaviṣṭaṃ dharmaṃ deśayamānaṃ darkṣiṇapārśve āryamahāmekhalā vāmapārśve cāryaprajñāpāramitā jāpavatī sarvālaṅkāravibhūṣitā śuklavastranivasanā |",
  "S08n662:231": "tasyādhastāt padmasaraḥ,",
  "S08n662:232": "bahuvidhapuṣpasaṅkīrṇaḥ nāgarājānau akāyavinirgatau padmadaṇḍadhṛtahastau āryāparājitā caikasmiṃ vighnavināyakāṃ nāśayantī agnijvālāmukhī bhṛkuṭīkṛtalocanāṃ anyasmiṃ pārśve āryaparṇaśabarī pāśaparaśuvyagrahastā kṛṣṇaraktanetrā mayūrapṛṣṭhabhirūḍhā sādhakaṃ parirakṣantī |",
  "S08n662:233": "sādhakaśca padmamālāvyagrahastaḥ bhagavato mañjuśriyamukhaṃ vyavalokayamānaḥ upariṣṭāccāmarapuṣpamālādundubhidhāriṇau devaputrau lekhayitavyau ||",
  "S08n662:234": "taṃ paṭaṃ paścānmukhaṃ sthāpya sadhātuke caitye koṭiṃ japet |",
  "S08n662:235": "japānte ca mahatīṃ pūjāṃ kṛtvā bhagavatīṃ prajñāpāramitāṃ vācayitvā daśasahasrāṇi japet |",
  "S08n662:236": "mañjuśriyo mukhaṃ vyavalokayamānaḥ |",
  "S08n662:237": "paścāt paṭaṃ kampate |",
  "S08n662:238": "rājyaṃ labhate |",
  "S08n662:239": "cakṣuśca labhate |",
  "S08n662:240": "vidyādharo bhavati |",
  "S08n662:241": "hasate cakravarttī bhavati |",
  "S08n662:242": "bhāṣaṇe bodhisattvaḥ prathamabhūmipratilabdho bhavati |",
  "S08n662:243": "dharmadeśanāṃ cāsya śṛṇoti ||",
  "S08n662:244": "tasyaiva paṭasyāgrataḥ kapilāyāḥ samānavatsāyāḥ goghṛtaṃ gṛhya tāmrabhājane sthāpya tāvajjaped yāvadūṣmāyati |",
  "S08n662:245": "dhūmāyati |",
  "S08n662:246": "prajvalati |",
  "S08n662:247": "ūṣmāyamānaṃ pītvā paramamedhāvī bhavati |",
  "S08n662:248": "śrutidharaḥ dhūmāyamāne'ntarddhānam jvalamāne ākāśagamanam |",
  "S08n662:249": "āmaśarāvasampuṭe sthāpya vacāṃ jātīkusumairveṣṭayitvā tāvajjaped yāvadaṅkurībhavati |",
  "S08n662:250": "tāṃ bhakṣayitvā śrutidharo bhavati |",
  "S08n662:251": "anyāṃ koṭiṃ japet mañjuśriyaṃ sākṣāt paśyati |",
  "S08n662:252": "dharmadeśanāṃ ca śṛṇoti |",
  "S08n662:253": "tāṃ cādhimucyate ||",
  "S08n662:254": "sauvarṇapadmaṃ śatapatraṃ kārayitvā dakṣiṇaṃ jānumaṇḍalaṃ pṛthivyāṃ pratiṣṭhāpya tāvajjaped yāvajjvalatīti |",
  "S08n662:255": "tena gṛhītamātreṇa vidyādharāṇāṃ cakravartī bhavati parairadharṣaṇīyaḥ |",
  "S08n662:256": "manaḥśilāṃ haritālamañjanaṃ vā śrīparṇīsamudgake prakṣipya tāvajjaped yāvat khuṭkhuṭāśabdaṃ karoti |",
  "S08n662:257": "gṛhītamātreṇa bhūmicarāṇāṃ rākṣasapiśācānāmadhipatirbhavatyadhṛṣyaḥ |",
  "S08n662:258": "khaḍgaṃ gṛhya sallakṣaṇasaṅkīrṇaṃ avraṇaṃ tāvajjaped yāvadahiriva phaṇaṃ kṛtvā tiṣṭhati |",
  "S08n662:259": "taṃ gṛhya vidyādharacakravartī kalpāyuradhṛṣyaḥ |",
  "S08n662:260": "manaḥśilāṃ tṛlohapariveṣṭitāṃ kṛtvā mukhe prakṣipya tāvajjaped yāvacculuculāyatīti |",
  "S08n662:261": "adṛśyo bhavati |",
  "S08n662:262": "khaḍgahartā adṛśyaḥ sarvāṇi kuśalopasaṃhitāni karoti |",
  "S08n662:263": "varjayitvā kāmopasaṃhitam |",
  "S08n662:264": "śamīvṛkṣarūḍhasyāśvatthasya sāraṃ gṛhya tṛlohapariveṣṭitaṃ kṛtvā mukhe prakṣipya tāvajjaped yāvacculuculāyati |",
  "S08n662:265": "adhṛṣyo bhavati varṣasahasraṃ jīvati ||",
  "S08n662:266": "rajataṃ cakraṃ kṛtvā asuravivarasyāgrataḥ tāvajjaped yāvaccakraṃ asurajantrāṇi bhittvā praviśati |",
  "S08n662:267": "tatkṣaṇamevāsurayuvatayo nirgacchanti |",
  "S08n662:268": "tābhiḥ saha praviśya kalpasthāyī bhavati |",
  "S08n662:269": "lohamayaṃ tṛśūlaṃ kṛtvā tasmiṃ vivaradvāre jāpaṃ karoti tatra sarvayantrāṇi sphuṭanti |",
  "S08n662:270": "yāvadbhiḥ sahecchati tāvadbhiḥ saha praviśati |",
  "S08n662:271": "kalpasthāyī bhavati |",
  "S08n662:272": "maitreyaṃ ca bhagavantaṃ paśyati ||",
  "S08n662:273": "pañcamaṃ paṭavidhānam |",
  "S08n662:274": "śvetārkamayaṃ aṅguṣṭhamātraṃ bhagavantaṃ mañjuśriyaṃ kārayitvā arkapuṣpāṇāṃ lakṣaṃ nivedayet |",
  "S08n662:275": "sāmantarājyaṃ pratilabhate |",
  "S08n662:276": "śvetakaravīramūlamayaṃ kṛtvā aṅguṣṭhamātrameva tatpuṣpāṇāmekāṃ koṭiṃ nivedayet mantrī bhavati |",
  "S08n662:277": "karahāṭavṛkṣamayaṃ vitastipramāṇamātraṃ kārayitvā tatpuṣpāṇāṃ lakṣaṃ nivedayet |",
  "S08n662:278": "senāpatyaṃ labhate |",
  "S08n662:279": "śvetacandanamayaṃ vitastipramāṇamātraṃ bhagavantaṃ mañjuśriyaṃ kṛtvā jātīkusumānāṃ lakṣaṃ nivedayet |",
  "S08n662:280": "purohityaṃ labhate |",
  "S08n662:281": "aśvatthavṛkṣamayaṃ aṅgulamātrapramāṇaṃ bhagavantaṃ mañjuśriyaṃ kārayitvā akākolīne pānīyakumbhaṃ nivedayet |",
  "S08n662:282": "bahujanasammato bhavati |",
  "S08n662:283": "sarvagandhamayaṃ kṛtvā sarvagandhapuṣpairniveditaiḥ yamicchati tamāpnoti |",
  "S08n662:284": "satattasamitamagarusamidhānāṃ juhuyāt mantrī bahujanasya sammato bhavati |",
  "S08n662:285": "satatajāpena pañcānantaryāṇi vikṣipayati |",
  "S08n662:286": "maraṇakāle mañjuśriyaṃ paśyati |",
  "S08n662:287": "dharmadeśanāṃ cāsya karoti |",
  "S08n662:288": "utthāyotthāya aṣṭaśataṃ japet sarvasattvānāmadhṛṣyo bhavati |",
  "S08n662:289": "akṣiṇī parijapya svāminaṃ paśyet |",
  "S08n662:290": "prasādavāṃ bhavati |",
  "S08n662:291": "yamuddiśya karmakaro tatrasthaṃ saptabhirdivasaiḥ grāmāntarasthaṃ ekaviṃśatibhirdivasaiḥ viṣayāntarasthaṃ caturbhiḥ māsaiḥ nadyantaritaṃ ṣaḍbhirmāsaiḥ svakulavidhānenānyamantravidhānena cāśeṣaṃ karmaṃ karoti varjayitvā kāmopasaṃhitam |",
  "S08n662:292": "ābhicārukaṃ ceti ||",
  "S08n662:293": "ṣaṣṭho vidhānaḥ |",
  "S08n662:294": "ityuktaṃ yugāntehitaṃ + + + + + + tathā |",
  "S08n662:295": "sattvānāmalpapuṇyānāṃ hitārthaṃ muninā purā ||",
  "S08n662:296": "śāsanāntarhite śāstuḥ śākyasiṃhasya tāpine |",
  "S08n662:297": "siddhiṃ yāsyate tasmiṃ kāle raudre'tibhīrave ||",
  "S08n662:298": "saptamaṃ vakṣyate hyatra kalparātre sukhāvahe |",
  "S08n662:299": "mamaitat kathitaṃ kalpaṃ tasmiṃ kāle sudāruṇe ||",
  "S08n662:300": "sattvānāmalpapuṇyāṇāṃ mārgo hyeṣa pravartitaḥ |",
  "S08n662:301": "bodhisambhārahetutvaṃ triyānapathanimnagam ||",
  "S08n662:302": "upāyakauśalyasattvānāṃ darśayāmi tadā yuge |",
  "S08n662:303": "tṛṣṇāmūḍhā hi vai sattvā rāgadveṣasamākulā ||",
  "S08n662:304": "teṣāṃ darśayāmyetaṃ mārgaṃ tṛṣṇāvaśānugam |",
  "S08n662:305": "tṛṣṇābandhanabaddhāstu kuśalaṃ vā karmahetutaḥ ||",
  "S08n662:306": "siddhisādhyaṃ tathā dravyaṃ mantratantraṃ samoditam |",
  "S08n662:307": "vinayārthaṃ tu sattvānāṃ kathitaṃ lokanāyakaiḥ ||",
  "S08n662:308": "etat karmasya māhātmyaṃ sādhakānāṃ tu jāpinām |",
  "S08n662:309": "ityuktvā munivaro hyagra śākyasiṃho narottamaḥ ||",
  "S08n662:310": "kathitvā mantratantrāṇāṃ balaṃ vīryaṃ savistaram |",
  "S08n662:311": "amoghaṃ darśayet siddhiṃ tasmiṃ kāle yugādhame ||",
  "S08n662:312": "śuddhāvāsaṃ tadā vavre devasaṅghā jinottamo |",
  "S08n662:313": "yametanmārṣā proktaṃ kalparājaṃ savistaram ||",
  "S08n662:314": "savalokahitārthāya mañjughoṣasya śāsanamiti ||",
  "S08n662:315": "āryamañjuśriyamūlakalpād bodhisattvapiṭakāvataṃsakāt",
  "S08n662:316": "mahāyānavaipulyasūtrāt ṣaḍviṃśatimaḥ karma-",
  "S08n662:317": "vidhānāryamañjuśrīyaparivarttapaṭalavisaraḥ parisamāpta iti |"
}