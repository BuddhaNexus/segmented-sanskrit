{
  "SA05n879:0": "śākyasiṃhastotram",
  "SA05n879:1": "yaśodharākṛtam",
  "SA05n879:2": "eṣo hi bhavatastāto janmamṛtyujarāntakaḥ |",
  "SA05n879:3": "sarvārthasiddhanāmneti śākyasiṃho'dhunā suta || 1 ||",
  "SA05n879:4": "yasya chāyāmupāśritya divyātisundaro bhaveḥ |",
  "SA05n879:5": "dvātriṃśallakṣaṇadharaṃ pitaraṃ darśayādhunā || 2 ||",
  "SA05n879:6": "caturaśītisāhasraṃ strīṇāṃ vihāya nirmadaḥ |",
  "SA05n879:7": "tapovanamagād yo'sau vandayainaṃ maharddhikam || 3 ||",
  "SA05n879:8": "saptaratnāni rājyaṃ ca mahaiśvaryapadaṃ varam |",
  "SA05n879:9": "hitvā pravrajito yo'sau taṃ darśaya jagadgurum || 4 ||",
  "SA05n879:10": "māyākhyāyāḥ pitāmahyā yo'janaddakṣakukṣitaḥ |",
  "SA05n879:11": "lumbinyāmudayāt sūrya iva taṃ pitaraṃ nama || 5 ||",
  "SA05n879:12": "abhayāyāḥ kuleśvaryā yena pādāmbuje natam |",
  "SA05n879:13": "traidhātukādhipaṃ devaṃ pitaraṃ tvaṃ sadā nama || 6 ||",
  "SA05n879:14": "viśvāmitramupādhyāyaṃ yo'yojayat susaṃvare |",
  "SA05n879:15": "bālakrīḍābhiraktātmā tātamenaṃ sadā nama || 7 ||",
  "SA05n879:16": "jambūtarusamāsīnaṃ pañcarṣayo hatatviṣaḥ |",
  "SA05n879:17": "nirmāninaḥ prābhajan yamenaṃ tātaṃ sadā nama || 8 ||",
  "SA05n879:18": "pitaraṃ bodhayitvā yo'tyājayattu ṣaḍaṃśakam |",
  "SA05n879:19": "dayākaraṃ jagadvandyaṃ janakaṃ praṇamātmaja || 9 ||",
  "SA05n879:20": "yo'jayaddevadattādīn māninaḥ sarvavit sudhīḥ |",
  "SA05n879:21": "sarvaphalādidaṃ vijñaṃ sudhiyaṃ janakaṃ bhaja || 10 ||",
  "SA05n879:22": "yātrāyāmāturaṃ jīrṇaṃ mṛtaṃ dṛṣṭivivarjitam |",
  "SA05n879:23": "svayaṃ vijño'pi papraccha sadā taṃ janakaṃ bhaja || 11 ||",
  "SA05n879:24": "kāmāgnirnāharadyasya cittaṃ pramadavāsinaḥ |",
  "SA05n879:25": "nirañjanaṃ nirvikalpaṃ suta taṃ janakaṃ bhaja || 12 ||",
  "SA05n879:26": "kanakāśvaṃ samāruhya chandakena bahiryayau |",
  "SA05n879:27": "deśānniśīthe tridaśaiḥ stūyamānaṃ mudā bhaja || 13 ||",
  "SA05n879:28": "hayaṃ nivartayāmāsa chandakaṃ ca tapovanāt |",
  "SA05n879:29": "sukaṇṭhābharaṇaṃ dattvā bhaṇainaṃ vanacāriṇam || 14 ||",
  "SA05n879:30": "nairañjanāmupāsṛtya prākarod yastapovratam |",
  "SA05n879:31": "jagaddhitārthaṃ ṣaḍvarṣamenaṃ bhaja tapaḥparam || 15 ||",
  "SA05n879:32": "bodhidrumasamāsīno jitvā māraṃ suduḥsaham |",
  "SA05n879:33": "prālabhadbodhiratnaṃ yo darśayainaṃ tathāgatam || 16 ||",
  "SA05n879:34": "mṛgadāvasthitaḥ kāśyāṃ dharmacarkra pravartayan |",
  "SA05n879:35": "brahmādibhirvṛto yo'sau darśayainaṃ guruṃ suta || 17 ||",
  "SA05n879:36": "iti mātroditaṃ śrutvā rāhulaḥ so'tivismitaḥ |",
  "SA05n879:37": "praṇamya pitaraṃ paśyan mudamāpa smitānanaḥ || 18 ||",
  "SA05n879:38": "śrīśākyasiṃhastotraṃ yaśodharākṛtaṃ samāptam |"
}