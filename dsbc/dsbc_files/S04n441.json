{
  "S04n441:0": "27 nigamaparivartaḥ saptaviṃśaḥ |",
  "S04n441:1": "atha khalu devaputrā yaistathāgato'dhīṣṭo'bhūdasya dharmaparyāyasya saṃprakāśanāya saha maheśvaranandasunandacandanamahitaśāntapraśāntavinīteśvarapramukhā aṣṭādaśaḥ śuddhāvāsakāyikā devaputrasahasrāṇi ye tathāgatasya dharmacakrapravartane'pi saṃnipatitā abhūvan |",
  "S04n441:2": "tatra bhagavāṃstān maheśvaradevaputrapramukhān śuddhāvāsakāyikān devaputrānāmantrayate sma-ayaṃ sa mārṣā lalitavistaro nāma dharmaparyāyasūtrānto mahāvaipulyabodhisattvavikrīḍitaḥ buddhaviṣaye lalitapraveśa ātmopanāyikastathāgatena bhāṣitaḥ |",
  "S04n441:3": "taṃ yūyamudgṛhṇīdhvaṃ dhārayata vācayata ca |",
  "S04n441:4": "evamiyaṃ dharmanetrī vaistārikī bhaviṣyati |",
  "S04n441:5": "bodhisattvayānikāśca pudgalā imaṃ dharmaparyāyaṃ śrutvā dṛḍhataraṃ vīryamālapsyante |",
  "S04n441:6": "anuttarāyāṃ samyaksaṃbodhāvudārādhimuktikāśca sattvā mahādharmavarṣavegaṃ saṃjānayiṣyanti |",
  "S04n441:7": "mārapakṣaśca nigṛhīto bhaviṣyati |",
  "S04n441:8": "sarvaparapravādinaścāvatāraṃ na lapsyante |",
  "S04n441:9": "yuṣmākaṃ ca taddharmadeśanādhyeṣaṇā kuśalamūlaṃ mahārthikaṃ bhaviṣyati mahāphalaṃ mahānuśaṃsam ||",
  "S04n441:10": "yaḥ kaścinmārṣā asya lalitavistarasya dharmaparyāyasyāñjaliṃ saṃpragṛhītaṃ kariṣyati,",
  "S04n441:11": "so'ṣṭāvutkṛṣṭān dharmān pratilapsyate |",
  "S04n441:12": "katamānaṣṭau?",
  "S04n441:13": "tadyathā-utkṛṣṭa rūpaṃ pratilapsyate |",
  "S04n441:14": "utkṛṣṭabalaṃ pratilapsyate |",
  "S04n441:15": "utkṛṣṭaparivāraṃ pratilapsyate |",
  "S04n441:16": "utkṛṣṭapratibhānaṃ pratilapsyate |",
  "S04n441:17": "utkṛṣṭanaiṣkramyaṃ pratilapsyate |",
  "S04n441:18": "utkṛṣṭacittapariśuddhiṃ pratilapsyate |",
  "S04n441:19": "utkṛṣṭasamādhipadaṃ pratilapsyate |",
  "S04n441:20": "utkṛṣṭaprajñāvabhāsaṃ pratilapsyate |",
  "S04n441:21": "imānyaṣṭāvutkṛṣṭān dharmān pratilapsyate ||",
  "S04n441:22": "yaḥ kaścinmārṣā imaṃ lalitavistaraṃ dharmaparyāyaṃ bhāṣitukāmasya dharmabhāṇakasya dharmāsanaṃ prajñāpayiṣyati,",
  "S04n441:23": "tasyāṣṭāvāsanapratilambhāḥ pratikāṅkṣitavyāḥ sahaprajñapte āsane |",
  "S04n441:24": "katame'ṣṭau?",
  "S04n441:25": "tadyathā-śreṣṭhyāsanapratilambhaḥ |",
  "S04n441:26": "gṛhapatyāsanapratilambhaḥ |",
  "S04n441:27": "cakravartyāsanapratilambhaḥ |",
  "S04n441:28": "lokapālāsanapratilambhaḥ |",
  "S04n441:29": "śakrāsanapratilambhaḥ |",
  "S04n441:30": "vaśavartyāsanapratilambhaḥ |",
  "S04n441:31": "brahmāsanapratilambhaḥ |",
  "S04n441:32": "bodhimaṇḍavarāgragatasya bodhisattvabhūtasyāpratyudāvartyanihatamārapratyarthikasiṃhāsanapratilambhaḥ |",
  "S04n441:33": "anuttarāsamyaksaṃbodhimabhisaṃbuddhasya ato'nuttaradharmacakrapravartanāsanapratilambhaśca pratikāṅkṣitavyaḥ |",
  "S04n441:34": "ime'ṣṭāvāsanapratilambhāḥ pratikāṅkṣitavyāḥ ||",
  "S04n441:35": "ya kaścinmārṣā imaṃ lalitavistaraṃ dharmaparyāyaṃ bhāṣamāṇāya sādhukāraṃ dāsyati,",
  "S04n441:36": "so'ṣṭau vākpariśuddhīḥ pratilapsyate |",
  "S04n441:37": "katamā aṣṭau?",
  "S04n441:38": "tadyathā-yathāvāditathākāritāṃ satyānuparivartivākkarmapariśuddhyā |",
  "S04n441:39": "ādeyavacanatāṃ parṣadabhibhavanatayā |",
  "S04n441:40": "grāhyavacanatāṃ anuddhuratayā |",
  "S04n441:41": "ślakṣṇamadhuravacanatāṃ apāruṣyasattvasaṃgrahaṇatayā |",
  "S04n441:42": "kalaviṅkarutasvaratāṃ kāyacittodbilyakaraṇatayā |",
  "S04n441:43": "taduktavacanatāṃ sarvasattvairanabhibhavanatayā |",
  "S04n441:44": "brahmasvaratāṃ sarvasvarābhibhavanatayā |",
  "S04n441:45": "siṃhaghoṣābhigarjitasvaratāṃ sarvaparapravādibhiranabhibhavanatayā |",
  "S04n441:46": "buddhasvaratāṃ sarvasattvendriyaparitoṣaṇatayā |",
  "S04n441:47": "imā aṣṭau vākkarmapariśuddhīḥ pratilapsyate ||",
  "S04n441:48": "yaḥ kaścinmārṣā imaṃ lalitavistaraṃ dharmaparyāyaṃ pustakalikhitaṃ kṛtvā dhārayiṣyati satkariṣyati gurukariṣyati mānayiṣyati pūjayiṣyati,",
  "S04n441:49": "amātsaryacittatayā caturdiśamasya dharmaparyāyasya varṇanāṃ bhāṣiṣyate varṇanāṃ coccārayiṣyati-āgacchatemaṃ dharmaparyāyaṃ likhitaṃ dhārayata vācayata cintayata svādhyāyateti,",
  "S04n441:50": "so aṣṭau mahānidhānāni pratilapsyate |",
  "S04n441:51": "katamānyaṣṭau mahānidhānāni?",
  "S04n441:52": "yaduta smṛtinidhānaṃ asaṃmoṣaṇatayā |",
  "S04n441:53": "matinidhānaṃ buddhiprabhedanatayā |",
  "S04n441:54": "gatinidhānaṃ sarvasūtrāntārthagatyanurāgatayā |",
  "S04n441:55": "dhāraṇīnidhānaṃ sarvaśrutādhāraṇatayā |",
  "S04n441:56": "pratibhānanidhānaṃ pratilabhate sarvasattvasubhāṣitasaṃbhāṣaṇatayā |",
  "S04n441:57": "dharmanidhānaṃ pratilabhate saddharmapratilakṣaṇatayā |",
  "S04n441:58": "bodhicittanidhānaṃ triratnavaṃśānupacchedanatayā |",
  "S04n441:59": "pratipattinidhānaṃ cānutpattikadharmakṣāntipratilambhatayā |",
  "S04n441:60": "imānyaṣṭau nidhānāni pratilapsyate ||",
  "S04n441:61": "yaḥ kaścinmārṣā imaṃ lalitavistaraṃ dharmaparyāyaṃ supravartitaṃ kṛtvā dhārayiṣyati,",
  "S04n441:62": "so'ṣṭau saṃbhārān paripurayiṣyati |",
  "S04n441:63": "katamānaṣṭau?",
  "S04n441:64": "tadyathā-yaduta dānasaṃbhāraṃ paripūrayiṣyati amātsaryacittatayā |",
  "S04n441:65": "śīlasaṃbhāraṃ paripūrayiṣyati sarvakalyāṇābhiprāyaparipūraṇatayā |",
  "S04n441:66": "śrutasaṃbhāraṃ paripūrayiṣyati asaṅgaprajñāsamudānayanatayā |",
  "S04n441:67": "śamathasaṃbhāraṃ paripūrayiṣyati sarvasamādhisamāpattyāmukhīkaraṇatayā |",
  "S04n441:68": "vidarśanāsaṃbhāraṃ paripūrayiṣyati traividyavidyāpratipūryā |",
  "S04n441:69": "puṇyasaṃbhāraṃ paripūrayiṣyati lakṣaṇānuvyañjanabuddhakṣetrālaṃkāraviśuddhyā |",
  "S04n441:70": "jñānasaṃbhāraṃ paripūrayiṣyati sarvasattvayathādhimuktisaṃtoṣaṇatayā |",
  "S04n441:71": "mahākaruṇā saṃbhāraṃ paripūrayiṣyati sarvasattvaparipācanāparikhedatayā |",
  "S04n441:72": "imānaṣṭau saṃbhārān paripūrayiṣyati ||",
  "S04n441:73": "yaḥ kaścinmārṣā imaṃ lalitavistaraṃ dharmaparyāyaṃ parebhyaśca vistareṇa saṃprakāśayiṣyati,",
  "S04n441:74": "evaṃcitto yaduta kathamamī sattvā eṣāmevarūpāṇāṃ dharmāṇāṃ lābhino bhaveyuriti,",
  "S04n441:75": "sa tena kuśalamūlenāṣṭau mahāpuṇyatāḥ pratilapsyate |",
  "S04n441:76": "katamā aṣṭau?",
  "S04n441:77": "tadyathā-rājā bhavati cakravartī,",
  "S04n441:78": "iyaṃ prathamā mahāpuṇyatā |",
  "S04n441:79": "caturmahārājakāyikānāṃ devānāmādhipatyaṃ kārayiṣyati,",
  "S04n441:80": "iyaṃ dvitīyā mahāpuṇyatā |",
  "S04n441:81": "śakro bhaviṣyati devendraḥ iyaṃ tṛtīyā mahāpuṇyatā |",
  "S04n441:82": "suyāmo bhaviṣyati devaputraḥ,",
  "S04n441:83": "iyaṃ caturthī mahāpuṇyatā saṃtuṣito bhaviṣyati,",
  "S04n441:84": "iyaṃ pañcamī mahāpuṇyatā |",
  "S04n441:85": "sunirmito bhaviṣyati,",
  "S04n441:86": "iyaṃ ṣaṣṭhī mahāpuṇyatā |",
  "S04n441:87": "vaśavartī bhaviṣyati devarājaḥ,",
  "S04n441:88": "iyaṃ saptamī mahāpuṇyatā |",
  "S04n441:89": "brahmā bhaviṣyati mahābrahmā,",
  "S04n441:90": "iyaṃ aṣṭamī mahāpuṇyatā |",
  "S04n441:91": "ante ca tathāgato bhaviṣyati arhan samyaksaṃbuddhaḥ sarvākuśaladharmaprahīnaḥ sarvakuśaladharmasamanvāgataḥ |",
  "S04n441:92": "imā aṣṭau mahāpuṇyatāḥ pratilapsyate ||",
  "S04n441:93": "yaḥ kaścinmārṣā imaṃ lalitavistaraṃ dharmaparyāyaṃ bhāṣyamāṇamavahitaśrotaḥ śroṣyati,",
  "S04n441:94": "so'ṣṭau cittanirmalatāḥ pratilapsyate |",
  "S04n441:95": "katamā aṣṭau?",
  "S04n441:96": "tadyathā-yaduta maitrīṃ pratilapsyate sarvadoṣanirghātāya |",
  "S04n441:97": "karuṇāṃ pratilapsyate sarvavihiṃsotsargāya |",
  "S04n441:98": "muditāṃ pratilapsyate sarvāratyapakarṣaṇatāyai |",
  "S04n441:99": "upekṣāṃ pratilapsyate anunayapratighotsargāya |",
  "S04n441:100": "catvāri dhyānāni pratilapsyate sarvarūpadhātuvaśavartitāyai |",
  "S04n441:101": "catasra ārūpyasamāpattīḥ pratilapsyate cittavaśavartitāyai |",
  "S04n441:102": "pañcābhijñāḥ pratilapsyate anyabuddhakṣetragamanatāyai |",
  "S04n441:103": "sarvavāsanānusaṃdhisamuddhāraṃ pratilapsyate śūraṃgamasamādhipratilambhāya |",
  "S04n441:104": "imā aṣṭau cittanirmalatāḥ pratilapsyate ||",
  "S04n441:105": "yasmiṃśca mārṣā grāme vā nagare vā nigame vā janapade vā janapadapradeśe vā caṃkrame vā vihāre vā ayaṃ lalitavistaro dharmaparyāyaḥ pracariṣyati,",
  "S04n441:106": "tatrāṣṭau bhayāni na prabhaviṣyanti sthāpayitvā pūrvakarmavipākam |",
  "S04n441:107": "katamānyaṣṭau?",
  "S04n441:108": "tadyathā-yaduta rājasaṃkṣobhabhayaṃ na bhaviṣyati |",
  "S04n441:109": "caurasaṃkṣobhabhayaṃ na bhaviṣyati |",
  "S04n441:110": "vyālasaṃkṣobhabhayaṃ na bhaviṣyati |",
  "S04n441:111": "durbhikṣakāntārasaṃkṣobhabhayaṃ na bhaviṣyati |",
  "S04n441:112": "anyonyakalahavivādavigrahasaṃkṣobhabhayaṃ na bhaviṣyati |",
  "S04n441:113": "devasaṃkṣobhabhayaṃ na bhaviṣyati |",
  "S04n441:114": "nāgasaṃkṣobhabhayaṃ na bhaviṣyati |",
  "S04n441:115": "yakṣasaṃkṣobhabhayaṃ na bhaviṣyati |",
  "S04n441:116": "sarvopadravasaṃkṣobhabhayaṃ na bhaviṣyati |",
  "S04n441:117": "imāni mārṣāstatrāṣṭau bhayāni na bhaviṣyanti (sthāpayitvā pūrvakarmavipākam) ||",
  "S04n441:118": "saṃkṣepānmārṣā yadi tathāgataḥ kalpasthitikenāyuṣpramāṇena rātriṃdivamadhiṣṭhamāno'sya dharmaparyāyasya varṇaṃ bhāṣate,",
  "S04n441:119": "naivāsya dharmaparyāyasya varṇaparyanto bhavenna ca tathāgatapratibhānasya kṣayo bhavet |",
  "S04n441:120": "api tu khalu punarmārṣā yathaiva tathāgatasya śīlasamādhiprajñāvimuktijñānadarśanamapramāṇamaparyantam,",
  "S04n441:121": "evameva mārṣā ya imaṃ dharmaparyāyamudgrahīṣyati dhārayiṣyati vācayiṣyati likhiṣyati lekhayiṣyati paryavāpsyati pravartayiṣyati,",
  "S04n441:122": "parṣanmadhye ca vistareṇa saṃprakāśayiṣyati-anena cittena kathamamī sattvā evamudārasya dharmasya lābhinaḥ syuriti,",
  "S04n441:123": "teṣāmapi nāsti puṇyaparyantaḥ ||",
  "S04n441:124": "tataḥ khalu bhagavānāyuṣmantaṃ mahākāśyapamāmantrayate sma āyuṣmantaṃ cānandaṃ maitreyaṃ ca bodhisattvaṃ mahāsattvam-imāmahaṃ mārṣā asaṃkhyeyakalpakoṭinayutaśatasahasrasamudānītāmanuttarāṃ samyaksaṃbodhiṃ yuṣmākaṃ haste paridāmyanuparindāmi paramayā parindanayā,",
  "S04n441:125": "svayaṃ caivamimaṃ dharmaparyāyaṃ dhārayata,",
  "S04n441:126": "parebhyaśca vistareṇa saṃprakāśayata ||",
  "S04n441:127": "ityuktvā ca bhagavānasyaiva dharmaparyāyasya bhūyasyā mātrayānuparindanārthaṃ tasyāṃ velāyāmimāṃ gāthāmabhāṣata—",
  "S04n441:128": "sattvā dṛṣṭā ye mayā buddhadṛṣṭyā",
  "S04n441:129": "syuste'rhantaḥ śariputreṇa tulyāḥ |",
  "S04n441:130": "tāṃścetkaścitpūjayetkalpakoṭī",
  "S04n441:131": "tulyāṃ gaṅgāvālikābhiyathaiva ||1 ||",
  "S04n441:132": "pratyekabuddhāya tu yaśca pūjāṃ",
  "S04n441:133": "kuyādahorātramapi prahṛṣṭaḥ |",
  "S04n441:134": "mālyaiḥ prakāraiśca tathāparaiśca",
  "S04n441:135": "tasmādayaṃ puṇyakṛto viśiṣyate ||2 ||",
  "S04n441:136": "syuḥ sarvasattvā yadi pratyayairjinā",
  "S04n441:137": "tāṃ pūjayetkaścidihāpramattaḥ |",
  "S04n441:138": "puṣpaiśca gandhaiśca vilepanaiśca",
  "S04n441:139": "kalpānanekāṃ satataṃ hi tatparam ||3 ||",
  "S04n441:140": "ekasya yaścaiva tathāgatasya",
  "S04n441:141": "kuryātpraṇāmaṃ api caikaśo'pi |",
  "S04n441:142": "prasannācitto'tha vadennamo'rhate",
  "S04n441:143": "tasmādidaṃ śreṣṭhataraṃ ca puṇyam ||4 ||",
  "S04n441:144": "buddhā bhaveyuryadi sarvasattvā",
  "S04n441:145": "tāṃ pūjayedyaśca yathaiva pūrvam |",
  "S04n441:146": "divyaiśca puṣpairatha mānurṣairvaraiḥ",
  "S04n441:147": "kalpānanekāṃ bahubhiḥ prakāraiḥ ||5 ||",
  "S04n441:148": "yaścaiva saddharmavilopakātle",
  "S04n441:149": "tyaktvā svakāye ca tathaiva jīvitam |",
  "S04n441:150": "vadyādahorātramidaṃ hi sūtraṃ",
  "S04n441:151": "viśiṣyate puṇyamidaṃ hi tasmāt ||6 ||",
  "S04n441:152": "yasyepsitaṃ pūjayituṃ vināyakāṃ",
  "S04n441:153": "pratyekabuddhāṃśca tathaiva śrāvakāṃ |",
  "S04n441:154": "dṛḍhaṃ samutpādya sa bodhicitta",
  "S04n441:155": "idaṃ sadā sūtravaraṃ dadhātu ||7 ||",
  "S04n441:156": "rājā hyayaṃ sarvasubhāṣitānāṃ",
  "S04n441:157": "yo'bhyudgataḥ sarvatathāgatānām |",
  "S04n441:158": "gṛhe sthitastasya tathāgataḥ sadā",
  "S04n441:159": "tiṣṭhedidaṃ yatra hi sūtraratnam ||8 ||",
  "S04n441:160": "pratibhāṃ sa prāpnoti śubhāmanantāṃ",
  "S04n441:161": "ekaṃ padaṃ vakṣyati kalpakoṭī |",
  "S04n441:162": "na vyañjanā bhraśyati nāpi cārthā",
  "S04n441:163": "dadyācca yaḥ sūtramida parebhyaḥ ||9 ||",
  "S04n441:164": "anuttaro'sau naranāyakānāṃ",
  "S04n441:165": "sattvo na kaścitsadṛśo'sya vidyate |",
  "S04n441:166": "bhavetsamudreṇa samaśca so'kṣayaḥ",
  "S04n441:167": "śrutvā hi yo dharmamimaṃ prapadyate ||10 ||iti ||",
  "S04n441:168": "idamavocadbhagavānāttamanāḥ |",
  "S04n441:169": "te maheśvaradevaputrapūrvaṃgamāḥ śuddhāvāsakāyikā devaputrā maitreyapūrvaṃgamāśca sarvabodhisattvā mahāsattvā mahākāśyapapūrvaṃgamāśca sarvamahāśrāvakāḥ sadevamānuṣāsuragandharvaśca loko bhagavato bhāṣitamabhyanandan ||iti ||",
  "S04n441:170": " || iti śrīlalitavistare nigamaparivarto nāma saptaviṃśatitamo'dhyāyaḥ ||",
  "S04n441:171": "samāptaṃ cedaṃ sarvabodhisattvacaryāprasthānam ||",
  "S04n441:172": " || śrīlalitavistaro nāma mahāyānasūtraṃ ratnarājaṃ parisamāptam ||",
  "S04n441:173": "* * * * *",
  "S04n441:174": "ye dharma hetuprabhavā hetuṃ teṣāṃ tathāgato hyavadat |",
  "S04n441:175": "teṣāṃ ca yo nirodha evaṃ vādī mahāśramaṇaḥ ||"
}