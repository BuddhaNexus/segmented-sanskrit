{
    "1423:0": "ācāryanāgārjunapraṇītaḥ",
    "1423:1": "piṇḍīkramaḥ",
    "1423:2": "namaḥ sarvajñāya",
    "1423:3": "trailokyācāramuktaṃ gaganasamagataṃ sarvabhāvasvabhāvam,",
    "1423:4": "śuddhaṃ śāntaṃ viviktaṃ paramaśivamayaṃ yogināmeva gamyam|",
    "1423:5": "durbodhaṃ durvicāraṃ svaparahitatamaṃ vyāpinaṃ nirnimittam,",
    "1423:6": "vande kāyaṃ jinānāṃ sukhamasamasamaṃ nirvikalpaikamūrtim||1||",
    "1423:7": "śrīmatsamājatantrasya ṣaṭkoṭyarthāvabodhataḥ|",
    "1423:8": "piṇḍīkramamahaṃ vakṣye sarvasattvahitodayam||2||",
    "1423:9": "vikalpavāsanādoṣān jagattrayavimohakān|",
    "1423:10": "samabhivīkṣya tān dhīmān yogatantreṇa śodhayet||3||",
    "1423:11": "pañca kāmān parityajya tapobhirna ca pīḍayet|",
    "1423:12": "sukhena dhārayed vodhiṃ yogatantrānusārataḥ||4||",
    "1423:13": "teneha saṃvarastho'yamabhedastu sadā vratī|",
    "1423:14": "kāyavākcittavajrasya sādhanaṃ tu samārabhet||5||",
    "1423:15": "mahāṭavīpradeśeṣu phalapuṣpādyalaṅkṛte|",
    "1423:16": "parvate vijate sādhyaṃ sarvasiddhisamuccayam||6||",
    "1423:17": "mṛdvāsanasamāsīnaḥ sattvaparyaṅkasaṃsthitaḥ|",
    "1423:18": "dveṣavajrasamādhisthaḥ sthānarakṣāṃ vicintayet||7||",
    "1423:19": "daśakrodhān samutsṛjya jvālābhāsurabhīṣaṇān|",
    "1423:20": "hūṃkārodbhūtabhānusthān pratyālīḍhapade sthitān||8||",
    "1423:21": "daśadigmaṇḍalāgre tu sañcintyaivaṃ yathākramam|",
    "1423:22": "sarvavidhnavināśārthaṃ sumbhamājñāya kīlayet||9||",
    "1423:23": "aṃ sumbha nisumbha hūṃ gṛhṇa gṛhṇa hūṃ gṛhṇāpaya gṛhṇāpaya hūṃ ānaya ho bhagavan vidyārāja hūṃ phaṭ|",
    "1423:24": "anena krodharūpeṇa ākṛṣyaivaṃ vināyakān|",
    "1423:25": "kīlayed vidhivat sarvān prayogeṇa tu buddhimān||10||",
    "1423:26": "vajrāmṛtamahārājaṃ vrajakīlaṃ vibhāvayet|",
    "1423:27": "nīlotpaladalaśyāmaṃ jvālāmālākulapratham||11||",
    "1423:28": "nābhideśādadhoobhāgaṃ śūlākāraṃ vibhāvayet|",
    "1423:29": "ūrdhvaṃ krodhākṛtiṃ caiva trimukhākāraṣaḍbhujam||12||",
    "1423:30": "adho vighnagaṇān vīkṣya tān mantraṃ samudāharan|",
    "1423:31": "nikhanet vajrakīlaṃ tu vighnadeheṣu niścalam||13||",
    "1423:32": "oṃ gha gha ghātaya ghātaya sarvaduṣṭān phaṭ phaṭ kīlaya kīlaya sarvapāpān phaṭ phaṭ hūṃ hūṃ hūṃ vajrakīla vajradhara ājñāpayati sarvavighnānāṃ kāyavākcittavajraṃ kīlaya hūṃ hūṃ hūṃ phaṭ|",
    "1423:33": "vajramudgarahastaṃ ca sumbharājaṃ vibhāvayet|",
    "1423:34": "vajravahniṃ samantācca vispharantaṃ vicintya vai|",
    "1423:35": "duṣṭān pralapitāṃścinted dahyamānānitastataḥ||14||",
    "1423:36": "daśadik kīlayitvā tu adha ūrdhvamadhiṣya ca|",
    "1423:37": "bhāvayet paramārthena niḥsvabhāvabhavatrayam||15|",
    "1423:38": "abhāve bhāvanābhāvo bhāvanā naiva bhāvanā|",
    "1423:39": "iti bhāvo na bhāvaḥ syād bhāvanā nopalabhyate||16||",
    "1423:40": "anayā gāthayā śūnyaṃ dhyātvā sthiracarātmakam|",
    "1423:41": "anena vidhiyogena jñānabhūmiradhiṣyate||17||",
    "1423:42": "ākāśadhātumadhyasthaṃ bhāvayed vāyumaṇḍalam|",
    "1423:43": "dvi-hūṃ yaṃ bījaniṣpannaṃ vajradvayasamāyutam||18||",
    "1423:44": "agnimaṇḍalakaṃ cāpi tasyopari vibhāvayet|",
    "1423:45": "dvi-hūṃ raṃ bījaniṣpannaṃ vajradvayasamāṅkitam||19||",
    "1423:46": "vārimaṇḍalakaṃ cāpi tasyopari vibhāvayet|",
    "1423:47": "dvi-hūṃ vaṃ bījaniṣpannaṃ vajradvayasamāyutam||20||",
    "1423:48": "pṛthvīmaṇḍalakaṃ cāpi tasmopari vibhāvayet|",
    "1423:49": "dvi-hūṃ laṃ bījaniṣpannaṃ vajradvayasamanvitam||29||",
    "1423:50": "caturmaṇḍalasaṃhāre vajrabhūbhāgamaṇḍalam|",
    "1423:51": "tatra bhrūṃkāraniṣpatraṃ kūṭāgāraṃ vibhāvayet||22||",
    "1423:52": "caturastraṃ caturdvāraṃ catustoraṇaśobhitam|",
    "1423:53": "catuḥsūtrasamāyuktamaṣṭambhopaśobhitam||23||",
    "1423:54": "hārārddhahāraracitaṃ maṇivajrārdhacandrakam|",
    "1423:55": "khacitaṃ vajraratnaistu dvāraniryūhasandhiṣu||24||",
    "1423:56": "kumbhastambhamahāvajraṃ kramaśīrṣastu pakṣiṇī|",
    "1423:57": "ghaṇṭāpatākasaṃśobhaṃ cāmarādivibhūṣitam||25||",
    "1423:58": "madhyamaṇḍalake dhyāyādātmānaṃ mudrayā yutam|",
    "1423:59": "trimukhaṃ ṣaḍbhujākāramindranīlasamapratham||26||",
    "1423:60": "śrīvairocana-ratnau ca amitābhaśca karmarāṭ|",
    "1423:61": "pūrvādidikṣu sañcintyāstrimukhākāraṣaḍbhujāḥ||27||",
    "1423:62": "moharatyādikā devyastrimukhākāraṣaḍbhujāḥ|",
    "1423:63": "āgneyīṃ diśāmārabhya sanniveśyā yathākramam||28||",
    "1423:64": "rūpavajrādikāstadvad bāhyakoṇacatuṣṭaye|",
    "1423:65": "sthitaiva sparśavajrā tu vajrasattvasamāyutā||29||",
    "1423:66": "paṭṭikāyāṃ nyaset pūrve maitreyaṃ kṣitigarbhakam|",
    "1423:67": "vajrapāṇiṃ khagarbhaṃ ca nyased dakṣiṇato vratī||30||",
    "1423:68": "lokeśaṃ mañcughoṣaṃ ca paścimāyāṃ nyaset punaḥ|",
    "1423:69": "sarvāvaraṇaviṣkambhiṃ samantabhadrañcottare||31||",
    "1423:70": "yamāntakaśca prāgdvāre dakṣiṇe tvaparājitaḥ|",
    "1423:71": "paścime tu hayagrīva uttare'mṛtakuṇḍaliḥ||32||",
    "1423:72": "acalaṣṭakkirājaśca nīladaṇḍo mahābalaḥ|",
    "1423:73": "pūrvādikoṇamārabhya pravicintyā yathāyatham||33||",
    "1423:74": "sumbharājamahākrodhamadhastāt pravicintayet|",
    "1423:75": "uṣṇīṣacakravartī ca pravicintyastathopari||34||",
    "1423:76": "dhyātvaivamadhimuktayā vai māṇḍaleyān yathāvidhi|",
    "1423:77": "punaḥ sampuṭayogena svakāye tān praveśayet||35||",
    "1423:78": "kāyacakragatān buddhān sañcintyaivaṃ yathāyatham|",
    "1423:79": "pāramārthikacakreṇa tathatāyāṃ praveśayet||36||",
    "1423:80": "mārayet tvāgataṃ vyūhaṃ sutarāṃ siddhimāpnuyāt|",
    "1423:81": "asyārtho vajramālāyāṃ vistṛto visphuṭaṃ yathā||37||",
    "1423:82": "rūpaskandhagatādarśo bhūdhāturnayanendriyam|",
    "1423:83": "rūpaṃ ca pañcamaṃ yāti krodhamaitreyasaṃyutam||38||",
    "1423:84": "vedanā skandhasamatā abdhātuḥ śravaṇendriyam|",
    "1423:85": "śabdaśca pañcamaṃ yāti krodhadvayasamanvitam||39||",
    "1423:86": "saṃjñā ca pratyavaikṣaṇyaṃ hutabhug nāsikendriyam|",
    "1423:87": "gandhaśca pañcaṃ yāti krodhadvayasamanvitam||40||",
    "1423:88": "saṃskāraḥ kṛtyānuṣṭānaṃ māruto rasanendriyam|",
    "1423:89": "rasaśca pañcamaṃ yāti krodhadvayasamanvitam||41||",
    "1423:90": "urdhvādhaḥ krodhasaṃyuktaṃ prakṛtyābhāsameva ca|",
    "1423:91": "vijñānaskandhamāyāti vijñānaṃ ca prabhāsvaram||42||",
    "1423:92": "nirvāṇaṃ sarvaśūnyaṃ ca dharmakāyaśca gadyate|",
    "1423:93": "dṛḍhīkaraṇahetutvān mantrametadudāharet||43||",
    "1423:94": "oṃ śūnyatājñānavajrasvabhāvātmako'ham|",
    "1423:95": "paramārthamaṇḍalaṃ hyetannirābhāsamalakṣaṇam|",
    "1423:96": "paramārthasatyanāmāpi sarvatāthāgatālayaḥ||44||",
    "1423:97": "prabhāsvarapraviṣṭasya vyutthānaṃ ca pradarśate|",
    "1423:98": "mantramūrtiprayogeṇa devatālambanaṃ prati||45||",
    "1423:99": "ākāśadhātumadhyasthaṃ bhāvayet sūryamaṇḍalam|",
    "1423:100": "tasyopari punarmantrī candrabimbaṃ vibhāvayet||46||",
    "1423:101": "tatra cāṣṭadalaṃ padmaṃ raktavarṇaṃ vibhāvayet|",
    "1423:102": "padmopari mahāmantraṃ tryakṣaraṃ bhāvayet punaḥ||47||",
    "1423:103": "mantraṃ padmaṃ tathā sūryaṃ praviṣṭaṃ candramaṇḍale|",
    "1423:104": "candramaṇḍalamāpūrṇaṃ bodhicittaṃ vibhāvayet||48||",
    "1423:105": "sthāvaraṃ jaṅgamaṃ sarvaṃ tatraiva pravicintayet|",
    "1423:106": "dṛḍhīkaraṇahetutvānmantrametadudāharet||49||",
    "1423:107": "oṃ dharmadhātusvabhāvātmako'ham|",
    "1423:108": "yogamevaṃ samālambya anuyogaṃ samācaret|",
    "1423:109": "punaśca tryakṣaraṃ yogī candramadhye vicintayet||50||",
    "1423:110": "tatastryakṣarasambhūtaṃ sitakundendusannibham|",
    "1423:111": "ādināthaṃ vicintyātha atiyogaṃ samārabhet||51||",
    "1423:112": "akṣobhyānupraveśena trimukhaṃ ṣaḍbhujojjvalam|",
    "1423:113": "indranīlaprabhaṃ dīptaṃ vajrasattvaṃ vibhāvayet||52||",
    "1423:114": "vajraṃ cakraṃ tathā padmaṃ savyahasteṣu bhāvayet|",
    "1423:115": "ghaṇṭāṃ ratnaṃ tathā khaṅgaṃ vāmahasteṣu bhāvayet||53||",
    "1423:116": "tato nyāsaṃ prakurvīta skandhādīnāṃ vibhāgavit|",
    "1423:117": "vairocanādisumbhāntaṃ bījanyāsena tattvataḥ||54||",
    "1423:118": "vairocanīyabījaṃ tu oṃkāraṃ śuklavarṇakam|",
    "1423:119": "rūpaskandhasvabhāvena nyasen mūrdhani mantravit||55||",
    "1423:120": "āḥkāramamittābhasya saṃjñāskandhasvabhāvakam|",
    "1423:121": "raktavarṇaṃ mukhe dhyātvā vāgaiśvaryamavāpnuyāt||56||",
    "1423:122": "akṣobhyasya tu hūkāraṃ rājāvartakasuprabham|",
    "1423:123": "vinyaseddhṛdaye mantrī vijñānaskandharūpataḥ||57||",
    "1423:124": "svākāraṃ ratnanāthasya vedanāskandharūpataḥ|",
    "1423:125": "pītavarṇaṃ nyasennābhau vedanāśuddhihetukam||58||",
    "1423:126": "pādadvaye tu hāḥkāraṃ saṃskāaskandhabhāvataḥ|",
    "1423:127": "haritābhaṃ nyasenmantrī karmanāthasya tattvataḥ||59||",
    "1423:128": "moharatyādikairmantrī pṛthivyādīn praveśayet|",
    "1423:129": "kharatvaṃ dravatā auṣṇyamīraṇatvaṃ ca te kramāt||60||",
    "1423:130": "thlīṃkāraṃ cakṣuṣi nyasya kṣitigarbhaṃ vibhāvayet|",
    "1423:131": "oṃkāraṃ karṇayornyasya vajrapāṇiṃ vibhāvayet||61||",
    "1423:132": "oṃkāraṃ vinyased ghrāṇe khagarbhaṃ tu vibhāvayet|",
    "1423:133": "oṃkāraṃ rasane dhyātvā lokeśaṃ ca vikalpayet||62||",
    "1423:134": "hūṃkāraṃ manasi dhyātvā mañjughoṣaṃ prabhāvayet|",
    "1423:135": "oṃkāraṃ sarvakāye ca dhyātvā viṣkambhiṇaṃ smaret||63||",
    "1423:136": "maiṃ-kāreṇa śiraḥsaṃsthaṃ maitreyaṃ parikalpayet|",
    "1423:137": "bhadraṃ samantato dhyātvā sarvasandhiṣu sannyaset||64||",
    "1423:138": "yamāntakaḥ savyabhuje apasavye'parājitaḥ|",
    "1423:139": "hayagrīvo mukhe bhāvyo vajre cāmṛtakuṇḍaliḥ||65||",
    "1423:140": "acalaṃ dakṣiṇe bhāge vāme ca ṭakkirājakam|",
    "1423:141": "jānau ca dakṣiṇe cintennīladaṇḍaṃ mahojjavalam||66||",
    "1423:142": "vāmajānau mahābalaṃ mūrdhni coṣṇīṣajriṇam|",
    "1423:143": "pādāntadvayavinyastaṃ sumbharājaṃ vicintayet||67||",
    "1423:144": "nyāsaṃ kṛtvā tato mantrī skandhādīnāṃ yathāvidhi|",
    "1423:145": "kāyamaṇḍalamāpanno mahāyogaṃ samārabhet||68||",
    "1423:146": "mūrdhni madhyagataṃ cintet sampūrṇaṃ candramaṇḍalam|",
    "1423:147": "tatra oṃkāraṃ śuklābhaṃ prasphurat-pañcaraśmikam||69||",
    "1423:148": "tato devīṃ viniścārya ādhipatyaprayogataḥ|",
    "1423:149": "locanāṃ vividhāṃ cintet sarvavyomni prapūritām||70||",
    "1423:150": "kāyavajraṃ vicintyātha vyomāpūrya vyavasthitam|",
    "1423:151": "tanmadhye'dhipatiṃ cintedātmanaśca puraḥsthitam||71||",
    "1423:152": "dvātriṃśallakṣaṇadharaṃ vyañcanāśītibhūṣitam|",
    "1423:153": "prārthayet tu tato mantrī gāthādvayamudāharan||72||",
    "1423:154": "buddhakāyadharaḥ śrīmāṃstrivajrābhedyabhāvitaḥ|",
    "1423:155": "adhiṣṭhānapadaṃ me'dya karotu kāyavajriṇaḥ||73||",
    "1423:156": "daśadiksaṃsthitā buddhāstrivajrābhedyabhāvitāḥ|",
    "1423:157": "adhiṣṭhānapadaṃ me'dya kurvantu kāyavajriṇaḥ||74||",
    "1423:158": "locanāsahasaṃyuktaṃ śāścataṃ ca vibhāvayet|",
    "1423:159": "tatpraveśyādhitiṣṭheta pañcuskandhaprapūritam||75||",
    "1423:160": "yatkāyaṃ sarvabuddhānāṃ pañcaskandhaprapūritam|",
    "1423:161": "buddhākāyasvabhāvena mamāpi tādṛśaṃ bhavet||76||",
    "1423:162": "oṃ sarvatathāgatakāyavajrasvabhāvātmako'ham|",
    "1423:163": "jihvābjamadhyagataṃ cinted āḥkāraṃ raktavarṇakam|",
    "1423:164": "pāṇḍarākhyāṃ ca sagaṇāṃ saṃspharet vyomapūritām||77||",
    "1423:165": "vāgvajraṃ ca tathā mantrī vyomāpūrya vyavasthitam|",
    "1423:166": "prārthayet tu tato mantrī gāthādvayamudāharan||78||",
    "1423:167": "dharmo vai vākpathaḥ śrīmāṃstrivajrābhedyabhāvitaḥ|",
    "1423:168": "adhiṣṭhānapadaṃ me'dya karotu vāgvajriṇaḥ||79||",
    "1423:169": "daśadiksaṃsthitā buddhāstrivajrābhedyabhāvitāḥ|",
    "1423:170": "adhiṣṭhānapadaṃ me'dya kurvantu vāgvajriṇaḥ||80||",
    "1423:171": "svanāyakena saṃyuktāṃ pāṇḍarāṃ sahasaiva tu|",
    "1423:172": "jihvāpraviṣṭāṃ sañcintya vāgadhiṣṭhānamārabhet||81||",
    "1423:173": "yadeva vajradharmasya vācā niruktisampadā|",
    "1423:174": "mamāpi tādṛśī vācā bhaved dharmadharopamā||82||",
    "1423:175": "oṃ sarvatathāgatavāgvajrasvabhāvātmako'ham|",
    "1423:176": "vinyasya hṛdaye mantrī śaśibimbaṃ samujjvalam|",
    "1423:177": "rājāvartanibhaṃ tatra hūṃkāraṃ pañcaraśmikam||83||",
    "1423:178": "tato niścārayed devīṃ māmakīṃ sagaṇāṃ tataḥ|",
    "1423:179": "cittavajraṃ tathā dhyātvā prārthayeta yathā puraḥ||84||",
    "1423:180": "cittavajradharaḥ śrīmāṃstrivajrābhedyabhāvitaḥ|",
    "1423:181": "adhiṣṭhānapadaṃ me'dya karotu cittavajriṇaḥ||84||",
    "1423:182": "daśadiksaṃsthitā buddhāstrivajrābhedyabhāvitāḥ|",
    "1423:183": "adhiṣṭhānapadaṃ me'dya kurvantu cittavajriṇaḥ||84||",
    "1423:184": "cittavajrasamāyuktaṃ hṛdaye sampraveśya ca|",
    "1423:185": "māmakīvyūhamakhilaṃ cittādhiṣṭhānamārabhet||87||",
    "1423:186": "yaccittaṃ samantabhadrasya guhyakendrasya dhīmataḥ|",
    "1423:187": "mamāpi tādṛśaṃ cittaṃ bhaved vajradharopamam||88||",
    "1423:188": "oṃ sarvatathāgatacittavajrasvabhāvātmako'ham|",
    "1423:189": "evaṃ pṛthagadhiṣṭhāya kulatrayavibhāgataḥ|",
    "1423:190": "punaḥ sarvātmakaṃ kuryānmantreṇānena buddhimān||89||",
    "1423:191": "oṃ sarvatathāgatakāyavākcittavajrasvabhāvātmako'ham|",
    "1423:192": "adhiṣṭhāyaivamātmānaṃ śaśimaṇḍalamadhyagam|",
    "1423:193": "ṣaḍbhiścihnaiḥ samāyuktaṃ cintet samayasattvakam||90||",
    "1423:194": "hṛnmadhyasaṃsthitaṃ sūkṣmaṃ jñānasattvaṃ vibhāvayet|",
    "1423:195": "samādhisattvasaṃjñaṃ ca hūṃkāraṃ taddṛḍhī nyaset||91||",
    "1423:196": "niṣpādyaivaṃ mahāyogaṃ trisattvātmakamātmavān|",
    "1423:197": "anena vidhiyogena mahāsādhānamārabhet||92||",
    "1423:198": "prāpya kanyāṃ viśālākṣīṃ rūpayauvanamaṇḍitām|",
    "1423:199": "nīlotpaladalaśyāmāṃ rajakasya mahātmanaḥ||93||",
    "1423:200": "suśikṣitāṃ samādāya sādhake bhaktivatsalām|",
    "1423:201": "oṃkāraṃ śirasi dhyātvā āḥkāraṃ vākyathe nyaset||94||",
    "1423:202": "hūṃkāraṃ hṛdaye dhyātvā svā nābhau hā dvipādayoḥ|",
    "1423:203": "locanāṃ māmakīṃ cāpi tathā pāṇḍaravāsinīm||15||",
    "1423:204": "tārāṃ cāpi tathā mantrī pṛthivyādiṣu sannyaset|",
    "1423:205": "rūpavajrādikā devīstasyāmeva vibhāvayet|| 96||",
    "1423:206": "kṣitigarbhādibhistāsāṃ samāpattiṃ vibhāvayet|",
    "1423:207": "dakṣiṇe vajravetālīṃ bhuje vāme'parājitām||97||",
    "1423:208": "bhṛkuṭiṃ ca mukhe tasyā ekajaṭāṃ ca guhyake|",
    "1423:209": "bhūyo dakṣiṇapārśvasthāṃ viśvavajrīṃ tathāgatīm||98||",
    "1423:210": "viśvaratnāṃ ca vāme tu mudrāyāḥ pravibhāvayet|",
    "1423:211": "purnadakṣiṇajānusthāṃ viśvapadmāṃ tathāgatīm||99||",
    "1423:212": "viśvakarmāṃ ca vāme tu mūrdhni gaganavajriṇīm|",
    "1423:213": "pādāntadvayavinyastāṃ dharaṇīndharadevatīm||100||",
    "1423:214": "evaṃ saṃskṛtya tāṃ yogī vajrapadmathārabhet|",
    "1423:215": "mantrī hūṃkārajaṃ vajraṃ dhyāyād vai pañcasūcikam||101||",
    "1423:216": "madhyasūcau tathā tasya praṇavaṃ va vibhāvayet|",
    "1423:217": "tathaivāṣṭadalaṃ padmam āḥkāreṇa tu bhāvayet|",
    "1423:218": "pañcaraśmisamākīrṇaṃ tataḥ sādhanamārabhet||102||",
    "1423:219": "oṃ sarvatathāgatānurāgaṇavajrasvabhāvātmako'ham|",
    "1423:220": "hūṃkāragītena tu cālayeta",
    "1423:221": "samudvahan vajradharasya garvam|",
    "1423:222": "svabodhicittodayakāla eva",
    "1423:223": "phaṭkāramantraṃ samudīrayet saḥ||103||",
    "1423:224": "visargānte punarmantrī bodhicittena pūjayet|",
    "1423:225": "daśadiksaṃsthitān buddhān mantrametadudīrayet||104||",
    "1423:226": "oṃ sarvatathāgatapūjājrasvabhāvātmako'ham|",
    "1423:227": "svamantrākṣaraniṣpannaṃ trivajrādhiṣṭhitasvakam|",
    "1423:228": "padmamadhye tu niṣpādya dveṣavajro bhavet punaḥ||105||",
    "1423:229": "vajradhṛg-mantraniṣpannaṃ paśyedakṣobhyavajriṇam|",
    "1423:230": "jaṭāmukuṭadharaṃ nātham akṣobhyakṛtaśekharam||106||",
    "1423:231": "nṛpāvartakasaṅkāśaṃ kṛṣṇaraktasitānanam|",
    "1423:232": "sarvālaṅkārasampūrṇaṃ ṣaḍbhujaṃ tu vibhāvayet||107||",
    "1423:233": "vajraṃ cakraṃ tathā padmaṃ savyahasteṣu dhārayet|",
    "1423:234": "ghaṇṭāṃ cintāmaṇiṃ khaḍgaṃ tasya vāmeṣu bhāvayet||108||",
    "1423:235": "niṣkramya hṛdayādeṣa vyavalokya diśo daśa|",
    "1423:236": "buddharddhimakhilāṃ kṛtvā dharmacakraṃ pravartya ca||109||",
    "1423:237": "saṃśodhya nikhilān sattvān dveṣavajrapade sthitān|",
    "1423:238": "āgatya vajranāthasya purato'bhiniṣīdati||110||",
    "1423:239": "anupraveśya tanmantrī hṛdyātmānaṃ vibhāvayet|",
    "1423:240": "pūrvarūpaṃ parāvṛttya dveṣavajrapade sthitaḥ||111||",
    "1423:241": "indranīlaprabhaṃ dīptaṃ sūryamaṇḍalamadhyagam|",
    "1423:242": "svamudrāliṅgitaṃ vīraṃ sarvālaṅkārabhūṣitam||112||",
    "1423:243": "raudraśāntamahārāgaṃ mukhatrayavirājitam|",
    "1423:244": "dveṣavajrasamādhisthaḥ protsṛjet sarvamaṇḍalam||113||",
    "1423:245": "jinajig-mantraniṣpannaṃ sṛjed vairocanaṃ vibhum|",
    "1423:246": "śaraccandrāṃśusaṅkāśaṃ jaṭāmukuṭamaṇḍitam||114||",
    "1423:247": "sitaraktakṛṣṇavadanaṃ ṣaḍbhujaṃ śāntarūpiṇam|",
    "1423:248": "cakravajrasitāmbhojaṃ dakṣiṇeṣu vicintayet||115||",
    "1423:249": "ghaṇṭāṃ cintāmaṇiṃ khaḍgaṃ vāmeṣvasya vibhāvayet|",
    "1423:250": "hṛdayāt tathaiva nirgatya mohacaryāsthitāḥ prajāḥ||116||",
    "1423:251": "saṃśodhya punarāgatya punaścake niṣīdati|",
    "1423:252": "ratnadhṛg-mantraniṣpannaṃ ratnaketuṃ sṛjed budhaḥ||117||",
    "1423:253": "jaṭājūṭadharaṃ saumyamakṣobhyakṛtaśekharam|",
    "1423:254": "pītakṛṣṇasitāsyaṃ ca ṣaḍbhujaṃ cāpi cintayet||118||",
    "1423:255": "tasya cintāmaṇiṃ vajraṃ cakraṃ savyeṣu bhāvayet|",
    "1423:256": "ghaṇṭāṃ ca pītakamalaṃ khaḍgaṃ vāmeṣu bhāvayet||119||",
    "1423:257": "hṛdayāt tathaiva nirgatya ahaṅkārapade sthitān|",
    "1423:258": "saṃśodhya dakṣiṇe bhāge ratnamadhye niṣīdati||120||",
    "1423:259": "ārolig-mantraniṣpannaṃ sṛjedamitavajriṇam|",
    "1423:260": "padmarāgaprabhaṃ saumyamakṣobhyakṛtaśekharam||121||",
    "1423:261": "jaṭāmukuṭadharaṃ nāthaṃ raktakṛṣṇasitānanam|",
    "1423:262": "śṛṅgārarasasaṃyuktaṃ ṣaḍbhujaṃ tu vibhāvayet||122||",
    "1423:263": "padmanālaṃ gṛhītvā tu vāmena saha ghaṇṭayā|",
    "1423:264": "hṛtpradeśasthitaṃ padmaṃ dakṣiṇena vikāśayet||123||",
    "1423:265": "savyayorvajracakre tu vāmayoḥ ratnakhaḍgakau|",
    "1423:266": "pūrvavad rāgiṇaḥ śodhya pṛṣṭhato'bje niṣīdatī||124||",
    "1423:267": "amoghavajriṇaṃ mantrī prajñādhṛg-mantranirmitam|",
    "1423:268": "haritābhaṃ sṛjennāthaṃ jaṭāmukuṭamaṇḍitam||125||",
    "1423:269": "haritakṛṣṇasitāsyaṃ ca ṣaḍbhujaṃ raśmibhāsuram|",
    "1423:270": "khaḍgaṃ ca viśvavajraṃ ca cakraṃ savyeṣu bhāvayet||126||",
    "1423:271": "ghaṇṭāmapasavyahasteṣu haritapadmaṃ maṇiṃ tathā|",
    "1423:272": "abhūtavacasaḥ sattvān viśodhya punarāgataḥ||127||",
    "1423:273": "uttarasyāṃ diśi tathā viśvavajre niṣīdati|",
    "1423:274": "dveṣo mohastathā rāgaścintāmaṇiḥ samayastathā||128||",
    "1423:275": "kulā hyete tu vai pañca kāmamokṣaprasādhakāḥ|",
    "1423:276": "mantrānmoharaterjātāṃ sṛjed devīṃ tu locanām||129||",
    "1423:277": "śvetāṃ śāntarasopetāṃ mūrdhni vairocanāṅkitām|",
    "1423:278": "sitaraktakṛṣṇavadanāṃ ṣaḍbhujāṃ tu vibhāvayet||130||",
    "1423:279": "savye cakraṃ va vajraṃ ca tathaiva sitamutpalam|",
    "1423:280": "vāme ghaṇṭāṃ tathā ratnaṃ khaḍgaṃ cāpi vibhāvayet||139||",
    "1423:281": "hṛdayāt tu vinirgatya vyavalokya diśo daśa|",
    "1423:282": "grahavyādhyāture loke śāntiṃ kṛtvā mahākṛpā||132||",
    "1423:283": "āgatya cakramadhye tu pūrvakoṇe niṣīdati|",
    "1423:284": "mantrād dveṣaraterjātā sṛjed devīṃ tu māmakīm|",
    "1423:285": "nīlotpaladalaśyāmāṃ cāruvaktrāṃ manoramām|",
    "1423:286": "kṛṣṇaraktasitāsyāṃ ca akṣobhyakṛtaśekharām||134||",
    "1423:287": "savyeṣu vajraṃ cakraṃ ca nīlaraktotpalaṃ tathā|",
    "1423:288": "ghaṇṭāṃ ratnaṃ ca khaḍgaṃ ca vāhasteṣu dhārayet||135||",
    "1423:289": "mahāvighnabhayārtānāṃ rakṣāṃ kṛtvā mahākṛpā|",
    "1423:290": "niṣkramya punarāgatya nairṛtyāṃ sā niṣīdati||136||",
    "1423:291": "mantrād rāgaraterjātā sṛjet pāṇḍaravāsinīm|",
    "1423:292": "raktakṛsṇasitāsyāṃ vai padmarāgamaṇiprabhām||137||",
    "1423:293": "sāmitābhajaṭājūṭāṃ ṣaḍbhujāṃ tu vibhāvayet|",
    "1423:294": "gṛhītvolpalanālaṃ tu vāmena saha ghaṇṭayā||138||",
    "1423:295": "utpalaṃ hṛtpradeśasthaṃ rakta savyena bodhayet|",
    "1423:296": "vajraṃ cakraṃ ca savyābhyāṃ maṇiṃ khaḍgaṃ ca vāmataḥ||139||",
    "1423:297": "dhārayantī vinirgatya śāntiṃ kṛtvā mahāture|",
    "1423:298": "āgatya padmamadhye vai vāyukoṇe niṣīdati||140||",
    "1423:299": "mantrād vajraraterjātāṃ sṛjet tārāṃ manoramām|",
    "1423:300": "haritakṛṣṇasitāsyāṃ ca dūrvāpatrasamaprabhām||141||",
    "1423:301": "amoghena kṛtosṇīṣāṃ ṣaḍbhujāṃ tu vibhāvayet|",
    "1423:302": "viśvavajraṃ ca cakraṃ ca savyato'sitamutpalam||142||",
    "1423:303": "vāmeṣu vinyased ghaṇṭāṃ ratnaṃ khaḍgaṃ tathā vratī|",
    "1423:304": "sarvasattvān vaśīkṛtya viśvavajrāsanā punaḥ||143||",
    "1423:305": "nirgatā'sau samāgamya śivasthāne niṣīdati|",
    "1423:306": "dvitīye tu puṭe yogī rūpavajrādikaṃ sṛjet||144||",
    "1423:307": "agnikoṇe sṛjed devīṃ rūpavajrāṃ manoramām|",
    "1423:308": "trimukhāṃ ṣaḍbhujāṃ śvetāṃ śrīvairocanamaulikām||145||",
    "1423:309": "gṛhītadarpaṇāṃ dvābhyāṃ śeṣaṃ moharateriva|",
    "1423:310": "nairṛtyāṃ vinyased devīṃ śabdavajrāṃ tu ṣaḍbhujām||146||",
    "1423:311": "pītavarṇāṃ trivaktrāṃ ca ratnasambhavamaulikām|",
    "1423:312": "vīṇāvyagradvihastāṃ ca śeṣaṃ māmakīvad bhavet||147||",
    "1423:313": "vāyusthāne nyased devīṃ gandhavajrāṃ tu ṣaḍbhujām|",
    "1423:314": "raktavarṇāṃ trivaktrāṃ ca amitābhajaṭādharām||148||",
    "1423:315": "śaṅkhavyagradvihastāṃ ca śeṣaiḥ pāṇḍaravāsinīm|",
    "1423:316": "aiśānyāṃ vinyased devīṃ rasavajrāṃ tu ṣaḍbhujām||149||",
    "1423:317": "trimukhāṃ śyāmavarṇā ca dandubhisvaramaulikām|",
    "1423:318": "hastastharasabhāṇḍāṃ ca śeṣaistārāsamākṛtim||150||",
    "1423:319": "vajrasattvaṃ samāliṅgya cakramadhye vyavasthitām|",
    "1423:320": "cintayet sparśavajrāṃ tu patitulyāṃ mukhādibhiḥ||151||",
    "1423:321": "tṛtīye tu puṭe pūrve paṭṭikāyāṃ sṛjed vratī|",
    "1423:322": "maiṃ-thlīṃ bījaviniṣpanau maitreyakṣitigarbhakau||152||",
    "1423:323": "praṇavena samutpannau vajrapāṇikhagarbhakau|",
    "1423:324": "paṭṭikāyāṃ sṛjenmantrīṃ dakṣiṇāyāṃ yathākramam||153||",
    "1423:325": "o-hūṃkāraviniṣpannaṃ lokeśaṃ mañcughoṣakam|",
    "1423:326": "paścimāyāṃ sṛjedetāvuttarasyāṃ punaḥ sṛjet||154||",
    "1423:327": "oṃ-saṃ-bījaviniṣpannaṃ saviṣkambhisamantakam|",
    "1423:328": "ete svanāthamukuṭā varnādyaistatsamāḥ punaḥ||155||",
    "1423:329": "bhujaiḥ praharaṇaiścāpi svasvādhipatibhiḥ samāḥ|",
    "1423:330": "maitreyaḥ kevalaṃ savye nāgapuṣpaṃ bibharti ca||156||",
    "1423:331": "saṃśodhyāyatanānyete divyanetrādidāyakāḥ|",
    "1423:332": "sattvānāṃ punarāgatya niṣīdantyāsaneṣu vai||157||",
    "1423:333": "yamāntakṛnmantrabhavaṃ kṛṣṇaraktasitānanam|",
    "1423:334": "yamāntakaṃ sṛjenmantrī suliṅgagahanākulam||158||",
    "1423:335": "daṇḍaṃ cakraṃ tathā vajraṃ savyahasteṣu dhārayan|",
    "1423:336": "hṛddeśe tarjanīpāśaṃ ghaṇṭā paraśuṃ ca vāmataḥ||159||",
    "1423:337": "vighnān santrāsayan ghorān indrādīn sagaṇānapi|",
    "1423:338": "padmasūryaṃ samākramya pūrvasyāṃ diśi tiṣṭhati||160||",
    "1423:339": "prajñāntakṛnmantrabhavaṃ ratnasambhavamaulikam|",
    "1423:340": "aparājitaṃ sṛjenmantrī śvetābhamahibhūṣaṇam||161||",
    "1423:341": "sitakṛṣṇaraktavadanaṃ bṛhatkukṣiṃ trilocanam|",
    "1423:342": "daṃṣṭrākarālavikaṭaṃ sphuliṅgagahanākulam||162||",
    "1423:343": "vajraṃ daṇḍaṃ tathā khaḍgaṃ savyahasteṣu dhārayan|",
    "1423:344": "hṛddeśe tarjanīpāśaṃ ghaṇṭāṃ paraśuṃ ca vāmataḥ||163||",
    "1423:345": "vighnān santrāsayan ghorān pratyālīḍhapadena tu|",
    "1423:346": "padmasūryaṃ samākramya yāmyāṃ diśi sa tiṣṭhatio||164||",
    "1423:347": "yamāntakṛnmantrabhavaṃ hayagrīvaṃ sṛjed vratī|",
    "1423:348": "padmarāganibhaṃ tryakṣaṃ raktakṛṣṇasitānanam||165||",
    "1423:349": "karālāsyaṃ bṛhatkukṣimamitābhakirīṭinam|",
    "1423:350": "pratyālīḍhapadaṃ vīraṃ sphuliṅgagahanākulam||166||",
    "1423:351": "padmaṃ khaṅgaṃ ca musalaṃ savyahasteṣu bhāvayet|",
    "1423:352": "ghaṇṭāṃ sagarvaparaśuṃ pāśaṃ savyetareṣu ca||167||",
    "1423:353": "padmasūryaṃ samāruhya vyavalokya diśo daśa|",
    "1423:354": "vidhnasantrāsanaṃ kṛtvā vāruṇyāṃ diśi tiṣṭhati||168||",
    "1423:355": "vidhnāntakṛnmantrabhavaṃ dundubhisvaramaulikam|",
    "1423:356": "nīlotpaladalaśyāmaṃ sṛjedamṛtakuṇḍalim||169||",
    "1423:357": "nīlaraktasitāsyaṃ ca karālamukhavibhramam|",
    "1423:358": "bṛhatkukṣiṃ trinayanaṃ raktajvālāvibhūṣitam||170||",
    "1423:359": "viśvavajraṃ tathā vakraṃ musalaṃ cāpi savyataḥ|",
    "1423:360": "dhārayaṃstarjanīpāśaṃ ghaṇṭāṃ paraśuṃ ca vāmataḥ||171||",
    "1423:361": "vidhnasantrāsanaṃ kṛtvā pratyālīḍhapadena tu|",
    "1423:362": "padmasūryaṃ samāruhya kauberyāṃ diśi tiṣṭhati||172||",
    "1423:363": "svamantrākṣaraniṣpannamacalaṃ ca sṛjet punaḥ|",
    "1423:364": "indranīlaprabhaṃ tryakṣaṃ śrīvairocanamaulikam||173||",
    "1423:365": "daṃṣṭrākarālavadanaṃ kṛṣṇaraktasitānanam|",
    "1423:366": "aṭṭahāsaravaṃ ghoraṃ bṛhatkukṣiṃ mahābalam||174||",
    "1423:367": "khaṅkaṃ vajraṃ tathā cakraṃ savyahasteṣu dhārayet|",
    "1423:368": "tarjanīṃ cāpi paraśuṃ pāśaṃ vāmeṣu pāṇiṣu||178||",
    "1423:369": "vighnān jvarādikān hatvā pratyālīḍhapadena tu|",
    "1423:370": "padmasūryaṃ samāruhya vahnisthāne sa tiṣṭhati||176||",
    "1423:371": "svamantrākṣaraniṣpannaṃ ṭakkirājaṃ sṛjed vratī|",
    "1423:372": "indranīlaprabhaṃ vīraṃ ratnasambhamaulikam||177||",
    "1423:373": "kṛṣṇaraktasitāsyaṃ ca bṛhatkukṣiṃ bhayānakam|",
    "1423:374": "dadhānaṃ vajraṃ hūṃkāramudrāṃ paṇidvayena tu||178||",
    "1423:375": "vajraṃ khaḍgaṃ ca savyābhyāṃ vāmataḥ pāśamaṅkuśam|",
    "1423:376": "pratyālīḍhena sūryastho nairṛtyāṃ vidhnanāśakaḥ||179||",
    "1423:377": "svamantrākṣaranispannaṃ nīladṇḍaṃ sṛjed vratī|",
    "1423:378": "nīlameghanibhaṃ tryakṣamamitābhakirīṭinam||180||",
    "1423:379": "nīlaraktasitāsyaṃ ca bṛhatkukṣiṃ bhayāvaham|",
    "1423:380": "daṇḍaṃ khaṅgaṃ tathā savyahasteṣu dhārayan||181||",
    "1423:381": "hṛdeśe tarjanīpāśaṃ padmaṃ paraśuṃ ca vāmataḥ|",
    "1423:382": "hatvetyupadravabhayaṃ pratyālīḍhapade sthitaḥ||182||",
    "1423:383": "padmasūryaṃ samāruhya vāyavyāṃ diśi tiṣṭhati|",
    "1423:384": "svamantrākṣaraniṣpannaṃ dundubhisvaramaulikam||183||",
    "1423:385": "mahābalaṃ sṛjenmantrī nīlotpaladalaprabham|",
    "1423:386": "kṛṇṇaraktasitāsyaṃ ca tryakṣaṃ bhairavanāditam||184||",
    "1423:387": "nāgabhūṣitasarvāṅgaṃ bṛhatkukṣiṃ bhayānakam|",
    "1423:388": "daṇḍaṃ khaḍgaṃ tathā cakraṃ savyahasteṣu dhārayan||185||",
    "1423:389": "hṛddeśe tarjanīpāśaṃ padmaṃ paraśuṃ ca vāmataḥ|",
    "1423:390": "ḍākinyādibhayadhvaṃsī pratyālīḍhapadena saḥ||186||",
    "1423:391": "padmasūryaṃ samāruhya aiśānyāṃ diśi tiṣṭhati|",
    "1423:392": "svamantrākṣaraniṣpannaṃ sṛjeduṣṇīṣacakriṇam||187||",
    "1423:393": "ākāśaśyāmakaṃ ghoramakṣobhyakṛtaśekharam|",
    "1423:394": "kṛṣṇaraktasitāsyaṃ ca tryakṣaṃ lambodaraṃ vibhum||188||",
    "1423:395": "vāmadakṣiṇahastābhyāmuṣṇīṣaṃ mūrdhniṃ dhārayan|",
    "1423:396": "vajraṃ padmaṃ ca savyābhyāṃ tarjanīkhaḍgamanyataḥ||189||",
    "1423:397": "sarvopadravavidhvaṃsī pratyālīḍhapadodyataḥ|",
    "1423:398": "padmasūryaṃ samāruhya brahmasthāne sa tiṣṭhati||190||",
    "1423:399": "svamantrākṣaraniṣpannaṃ sumbharājaṃ sṛjed vratī|",
    "1423:400": "ākāśasuprabhaṃ tryakṣaṃ kṛṣnaraktasitānanam||191||",
    "1423:401": "bṛhatkukṣiṃ karālāsyamakṣobhyakṛtaśekharam|",
    "1423:402": "vajraṃ cakraṃ tathā ratnaṃ savyahasteṣu dhārayan||192||",
    "1423:403": "hṛddeśe tarjanīpāśaṃ padmakhaḍgaṃ ca vāmataḥ|",
    "1423:404": "kālakūṭādikaṃ sarvaviṣaṃ sthāvarajaṅgamam||193||",
    "1423:405": "hatvā vināyakān sarvān śāntiṃ kṛtvā tu sarvataḥ|",
    "1423:406": "ājñāṃ sampādya nikhilāṃ pratyālīḍhapade sthitaḥ|",
    "1423:407": "padmasūryaṃ samāruhya bhuvo'dhastāt sa tiṣṭhati||194||",
    "1423:408": "utsṛjya maṇḍalaṃ sarvaṃ dvātriṃśaddevatāmayam|",
    "1423:409": "cakramadhyasthito bhūtvā sūkṣmayogamathārabhet||194||",
    "1423:410": "nāsagre sarṣapaṃ cintet sarṣape sacarācaram|",
    "1423:411": "bhāvayejjñānapadaṃ ramyaṃ rahasyaṃ jñānakalpitam||196||",
    "1423:412": "sthiraṃ tu sphārayed ratnamasthiraṃ naiva sphārayet|",
    "1423:413": "sphārayet pravarairmeghaibuddhajvālāsamaprabhaiḥ||197||",
    "1423:414": "bhikṣāśinā na japtapyaṃ na ca bhaikṣarato bhavet|",
    "1423:415": "japenmantramabhinnāṅgaṃ sarvakāmopabhogakṛt||198||",
    "1423:416": "uccārya saṃsphared vajraṃ samāptau saṃhāramādiśet|",
    "1423:417": "idaṃ tat sarvabuddhānāṃ japoktaṃ paramārthataḥ||iti| 199||",
    "1423:418": "sūkṣmayogajapaṃ cāpi dvidhā kṛtvā yathāruci|",
    "1423:419": "ātmānaṃ ca punarmantrī tathatāyāṃ praveśayet||200||",
    "1423:420": "maṇḍalasthāścaturdevyo na paśyantyastataḥ patim|",
    "1423:421": "gāthācatuṣṭayenetthaṃ bodhayanti mahāsukham||201||",
    "1423:422": "tvaṃ vajrasattva bhuvaneśvara sattvadhāto",
    "1423:423": "trāyāhi māṃ ratinojñamahārthakāmaiḥ|",
    "1423:424": "kāmāhi māṃ janaka sattvamahāgrabandho",
    "1423:425": "yadīcchase jīvatu mahya nātha||202||",
    "1423:426": "tvaṃ vajrakāya bahusattvapriyāgracakra",
    "1423:427": "buddhārthabodhiparamārthahitānudarśīṃ|",
    "1423:428": "rāgeṇa rāgasamayāṃ mama kāmayasva",
    "1423:429": "yadīcchase jīvatu mahya nātha||203||",
    "1423:430": "tvaṃ vajravāca sakalasya hitānukampī",
    "1423:431": "lokārthakāryakaraṇe sada sampravṛttaḥ|",
    "1423:432": "kāmāhi māṃ sugatacarya samantabhadra",
    "1423:433": "yadīcchase jīvatu mahya nātha||204||",
    "1423:434": "tvaṃ vajrakāma samayāgra mahāhitārtha",
    "1423:435": "saṃbuddhavaṃśatilakaḥ samatānukampī|",
    "1423:436": "kāmāhi mām guṇanidhiṃ bahuratnabhūtāṃ",
    "1423:437": "yadīcchase jīvatu mahya nātha||205||",
    "1423:438": "evamutthāpitaṃ nāthaṃ sadbhūtaguṇakīrtanaiḥ|",
    "1423:439": "akṣobhyādisvabhāvena saṃstuvanti tathāgatāḥ||206||",
    "1423:440": "akṣobhyavajra mahājñāna vajradhātu mahābudha|",
    "1423:441": "trimaṇḍala trivajrāgra bhāṣa guhyaṃ namo'stu te||207||",
    "1423:442": "vairocana mahāśuddha vajraśānta mahārate|",
    "1423:443": "prakṛtiprabhāsvarān dharmān deśa vajra namo'stu te||208||",
    "1423:444": "ratnarāja sugambhīra khavajrākāśanirmala|",
    "1423:445": "svabhāvaśuddha nirlepa bhāṣa guhyaṃ namo'stu te||209||",
    "1423:446": "vajrāmitamahārāja nirvikalpa khavajriṇa|",
    "1423:447": "rājapāramitāprāpta bhāṣa vajra namo'stu te||210||",
    "1423:448": "amoghavajra saṃbuddha sarvāśāparipūraka|",
    "1423:449": "śuddhasvabhāvasambhūta vajrasattva namo'stu te||211||",
    "1423:450": "nutvātha buddhaiaranurāgya cakram",
    "1423:451": "prakāśya guhyaṃ paramaṃ yathāyatham|",
    "1423:452": "svakāyacakre viniveśya cakram",
    "1423:453": "mahāsukhastiṣṭhati nātha ekaḥ||212||",
    "1423:454": "evaṃ caturyogakarastu yogī",
    "1423:455": "hūṃkāragarbhaṃ pravicintya lokam|",
    "1423:456": "dṛṣṭvā japat tadbhavavajrasattvaṃ",
    "1423:457": "vyutthāya taddhīrvicared yathāvad||iti|213||",
    "1423:458": "samādhimālambayan mantrī śuṣkamūrtiryadā bhavet|",
    "1423:459": "vicintayedimaṃ yogaṃ kāyavākcittaprīṇanam||214||",
    "1423:460": "vitastimātramākramya mūrdhni maṇḍalakalpanā|",
    "1423:461": "oṃkāraṃ tatragaṃ dhvātvā pañcāmṛtanipātanam||215||",
    "1423:462": "anena vajrayogena tejasvī bhavati kṣaṇāt|",
    "1423:463": "kāyavākcittasausthityaṃ labhate nātra saṃśayaḥ||216||",
    "1423:464": "evamabhyāsato mantrī śodhayed bodhayet yathā|",
    "1423:465": "hṛtkaṇṭhaṃ caiva saṃśodhyaṃ prīṇayecca tathāgatān||217||",
    "1423:466": "hūṃkāreṇa ca saṃśodhya āḥkāreṇa tu bodhayet|",
    "1423:467": "jvālayet praṇavākrāntam iyamāhāraśodhanā||218||",
    "1423:468": "kaṇṭhe śaṅkhaṃ vicintyādau tasmin hrīḥkārasambhavam|",
    "1423:469": "padmamaṣṭadalaṃ cinted hūṃkāraṃ karṇikopari||219||",
    "1423:470": "hūṃkārajaṃ mahāvajraṃ pañcaśūkaṃ vibhāvayet|",
    "1423:471": "madhyaśūkāgre sañcinted oṃkāraṃ kaṇṭhaśodhanam||220||",
    "1423:472": "meghanādaṃ hṛdi dhyātvā triśikhāgniṃ tataḥ spharet|",
    "1423:473": "tatrāhāraṃ ca juhuyād homamādhyātmikaṃ tvidam||221||",
    "1423:474": "vāyavyaṃ dīpayed agniṃ vāruṇaṃ pacate tu saḥ|",
    "1423:475": "māhendramaṇḍalaṃ sthānaṃ yatra sañcarate haviḥ||222||",
    "1423:476": "annaṃ pānaṃ ca yat kiñcit tat sarvaṃ vāruṇena tu|",
    "1423:477": "aśanaṃ mukhapadmena hṛtpadyaṃ sampraveśayet||223||",
    "1423:478": "nābhipadmagataṃ paścāt sampuṭīkaraṇayogataḥ|",
    "1423:479": "gudapadmād vinirgatya bhaśmāntaṃ ca vinirdiśet||224||",
    "1423:480": "na jarā nāpi rogaśca na mṛtyurna viṣādikam|",
    "1423:481": "nākālamaraṇaṃ tasya sarvopadravanāśanam||iti| 225||",
    "1423:482": "śrīvajramālāvaramanthanena",
    "1423:483": "gūḍhaṃ samājāmbunidhiṃ mathitvā|",
    "1423:484": "yat sādanāṅgāmṛtamāpi tena",
    "1423:485": "lokaḥ samasto'maratāmupaitu||226||",
    "1423:486": "|| piṇḍīkramasādhanaṃ samāptam||",
    "1423:487": "| kṛtirācāryaśrīnāgārjunapādānām|"
}