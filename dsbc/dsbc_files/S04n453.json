{
  "S04n453:0": "6 kṣaṇikaparivarto nāma ṣaṣṭhaḥ |",
  "S04n453:1": "atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavān,",
  "S04n453:2": "deśayatu me sugataḥ skandhadhātvāyatanānāṃ pravṛttinivṛttim |",
  "S04n453:3": "asatyātmani kasya pravṛttirvā nirvṛttirvā ?",
  "S04n453:4": "bālāśca pravṛttinivṛttyāśritā duḥkhakṣayānavabodhānnirvāṇaṃ na prajānanti |",
  "S04n453:5": "bhagavānāha-tena hi mahāmate śṛṇu,",
  "S04n453:6": "sādhu ca suṣṭhu ca manasikuru |",
  "S04n453:7": "bhāṣiṣye'haṃ te |",
  "S04n453:8": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||",
  "S04n453:9": "bhagavāṃstasyaitadavocat-tathāgatagarbho mahāmate kuśalākuśalahetukaḥ sarvajanmagatikartā pravartate naṭavadgatisaṃkaṭa ātmātmīyavarjitaḥ |",
  "S04n453:10": "tadanavabodhātrisaṃgatipratyayakriyāyogaḥ pravartate |",
  "S04n453:11": "na ca tīrthyā avabudhyante kāraṇābhiniveśābhiniviṣṭāḥ |",
  "S04n453:12": "anādikālavividhaprapañcadauṣṭhulyavāsanāvāsitaḥ ālayavijñānasaṃśabdito'vidyāvāsanabhūmijaiḥ saptabhirvijñānaiḥ saha mahodadhitaraṃgavannityamavyucchinnaśarīraḥ pravartate anityatādoṣarahita ātmavādavinivṛtto'tyantaprakṛtipariśuddhaḥ |",
  "S04n453:13": "tadanyāni vijñānānyutpannāpavargāni manomanovijñānaprabhṛtīni kṣaṇikāni,",
  "S04n453:14": "saptāpyabhūtaparikalpahetujanitasaṃsthānākṛtiviśeṣasamavāyāvalambīni nāmanimittābhiniviṣṭāni svacittadṛśyarūpalakṣaṇāavabodhakāni sukhaduḥkhāpratisaṃvedakāni amokṣakāraṇāni nāmanimittaparyutthānarāgajanitajanakataddhetvālambāni |",
  "S04n453:15": "teṣāṃ copāttānāmindriyākhyānāṃ parikṣayanirodhe samantarānutpatteranyeṣāṃ svamativikalpasukhaduḥkhāpratisaṃvedināṃ saṃjñāveditanirodhasamāpattisamāpannānāṃ caturdhyānasatyavimokṣakuśalānāṃ yogināṃ vimokṣabuddhirbhavatyapravṛtteḥ ||",
  "S04n453:16": "aparāvṛtte ca tathāgatagarbhaśabdasaṃśabdite ālayavijñāne nāsti saptānāṃ pravṛttivijñānānāṃ nirodhaḥ |",
  "S04n453:17": "tatkasya hetoḥ ?",
  "S04n453:18": "taddhetvālambanapravṛttatvādvijñānānām,",
  "S04n453:19": "aviṣayatvācca sarvaśrāvakapratyekabuddhatīrthyayogayogināṃ svapudgalanairātmyāvabodhātsvasāmānyalakṣaṇaparigrahātskandhadhātvāyatanānāṃ pravartate tathāgatagarbhaḥ |",
  "S04n453:20": "pañcadharmasvabhāvadharmanairātmyadarśanānnivartate bhūmikramānusaṃdhiparāvṛttyā |",
  "S04n453:21": "nānyatīrthyamārgadṛṣṭibhirvicārayituṃ śakyate |",
  "S04n453:22": "tato'calāyāṃ bhūmau bodhisattvabhūmau pratiṣṭhito daśasamādhisukhamukhamārgān pratilabhate |",
  "S04n453:23": "samādhibuddhaiḥ saṃdhāryamāṇo'cintyabuddhadharmasvapraṇidhānavyavalokanatayā samādhisukhabhūtakoṭyā vinivārya pratyātmāryagatigamyaiḥ sarvaśrāvakapratyekabuddhatīrthakarāsādhāraṇairyogamārgairdaśāryagotramārgaṃ pratilabhate,",
  "S04n453:24": "kāyaṃ ca jñānamanomayaṃ samādhyabhisaṃskārarahitam |",
  "S04n453:25": "tasmāttarhi mahāmate tathāgatagarbhaḥ ālayavijñānasaṃśabdito viśodhayitavyo viśeṣārthibhirbodhisattvairmahāsattvaiḥ ||",
  "S04n453:26": "yadi hi mahāmate ālayavijñānasaṃśabditastathāgatagarbho'tra na syāditi asati mahāmate tathāgatagarbhe ālayavijñānasaṃśabdite na pravṛttirna nivṛttiḥ syāt |",
  "S04n453:27": "bhavati ca mahāmate pravṛttirnivṛttiśca bālāryāṇām |",
  "S04n453:28": "svapratyātmāryagatidṛṣṭadharmasukhavihāreṇa ca viharanti yogino'nikṣiptadhurā duṣprativedhāśca |",
  "S04n453:29": "mahāmate ayaṃ tathāgatagarbhālayavijñānagocaraḥ sarvaśrāvakapratyekabuddhatīrthyavitarkadarśanānāṃ prakṛtipariśuddho'pi san aśuddha ivāgantukleśopakliṣṭatayā teṣāmābhāti na tu tathāgatānām |",
  "S04n453:30": "tathāgatānāṃ punarmahāmate karatalāmalakavatpratyakṣagocaro bhavati |",
  "S04n453:31": "etadeva mahāmate mayā śrīmālāṃ devīmadhikṛtya deśanāpāṭhe anyāṃśca sūkṣmanipuṇaviśuddhabuddhīn bodhisattvānadhiṣṭhāya tathāgatagarbha ālayavijñānasaṃśabditaḥ saptabhirvijñānaiḥ saha pravṛttyabhiniviṣṭānāṃ śrāvakāṇāṃ dharmanairātmyapradarśanārthaṃ śrīmālāṃ devīmadhiṣṭhāya tathāgataviṣayo deśito na śrāvakapratyekabuddhānyatīrthakaratarkaviṣayo'nyatra mahāmate tathāgataviṣaya eva tathāgatagarbha ālayavijñānaviṣayastvatsadṛśānāṃ ca sūkṣmanipuṇamatibuddhiprabhedakānāṃ bodhisattvānāṃ mahāsattvānāmarthapratiśaraṇānāṃ no tu yathārutadeśanāpāṭhābhiniviṣṭānāṃ sarvānyatīrthyaśrāvakapratyekabuddhānām |",
  "S04n453:32": "tasmāttarhi mahāmate tvayā anyaiśca bodhisattvairmahāsattvaiḥ sarvatathāgataviṣaye'smiṃstathāgatagarbhālayavijñānaparijñāne yogaḥ karaṇīyaḥ |",
  "S04n453:33": "na śrutamātrasaṃtuṣṭairbhavitavyam ||",
  "S04n453:34": "tatredamucyate -",
  "S04n453:35": "garbhastathāgatānāṃ hi vijñānaiḥ saptabhiryutaḥ |",
  "S04n453:36": "pravartate'dvayo grāhātparijñānānnivartate || 1 ||",
  "S04n453:37": "bimbavaddṛśyate cittamanādimatibhāvitam |",
  "S04n453:38": "arthākāro na cārtho'sti yathābhūtaṃ vipaśyataḥ || 2 ||",
  "S04n453:39": "aṅgulyagraṃ yathā bālo na gṛhṇāti niśākaram |",
  "S04n453:40": "tathā hyakṣarasaṃsaktastattvaṃ vetti na māmakam || 3 ||",
  "S04n453:41": "naṭavannṛtyate cittaṃ mano vidūṣasādṛśam |",
  "S04n453:42": "vijñānaṃ pañcabhiḥ sārdhaṃ dṛśyaṃ kalpeti raṅgavat || 4 ||",
  "S04n453:43": "atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavān,",
  "S04n453:44": "deśayatu me sugataḥ pañcadharmasvabhāvavijñānanairātmyadvayaprabhedagatilakṣaṇam,",
  "S04n453:45": "yena nairātmyadvayaprabhedagatilakṣaṇena ahaṃ ca anye ca bodhisattvā mahāsattvāḥ sarvabhūmikramānusaṃdhiṣvetān dharmān vibhāvayema,",
  "S04n453:46": "yathā tairdharmaiḥ sarvabuddhadharmānupraveśo bhavet |",
  "S04n453:47": "sarvabuddhadharmānupraveśācca yāvattathāgatasvapratyayātmabhūmipraveśaḥ syāditi |",
  "S04n453:48": "bhagavānāha-tena hi mahāmate śṛṇu,",
  "S04n453:49": "sādhu ca suṣṭhu ca manasikuru |",
  "S04n453:50": "bhāṣiṣye'haṃ te |",
  "S04n453:51": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n453:52": "bhagavāṃstasyaitadavocat-pañcadharmasvabhāvavijñānanairātmyadvayaprabhedagatilakṣaṇaṃ te mahāmate deśayiṣyāmi |",
  "S04n453:53": "yaduta nāma nimittaṃ vikalpaḥ samyagjñānaṃ tathatā ca tathāgatapratyātmāryagatipraveśaḥ śāśvatocchedasadasaddṛṣṭivivarjito dṛṣṭadharmasukhasamāpattisukhavihāra āmukhībhavati yogayoginām |",
  "S04n453:54": "tatra mahāmate pañcadharmasvabhāvavijñānanairātmyadvayasvacittadṛśyabāhyabhāvābhāvānavabodhādvikalpaḥ pravartate bālānāṃ na tvāryāṇām ||",
  "S04n453:55": "mahāmatirāha-kathaṃ punarbhagavan bālānāṃ vikalpaḥ pravartate,",
  "S04n453:56": "na tvāryāṇām ?",
  "S04n453:57": "bhagavānāha-nāmasaṃjñāsaṃketābhiniveśena mahāmate bālāścittamanusaranti |",
  "S04n453:58": "anusaranto vividhalakṣaṇopacāreṇa ātmātmīyadṛṣṭipatitāśayā varṇapuṣkalatāmabhiniviśante |",
  "S04n453:59": "abhiniviśantaśca ajñānāvṛtāḥ saṃrajyante |",
  "S04n453:60": "saṃraktā rāgadveṣamohajaṃ karmābhisaṃskurvanti |",
  "S04n453:61": "abhisaṃskṛtya punaḥ punaḥ kośakārakīṭakā iva svavikalpapariveṣṭitamatayo gatisamudrakāntāraprapatitā ghaṭiyantravannātipravartante |",
  "S04n453:62": "na ca prajānanti mohānmāyāmarīcyudakacandrasvabhāvakalpanātmātmīyarahitān sarvadharmānabhūtavikalpoditāṃllakṣyalakṣaṇāpagatān bhaṅgotpādasthitigativinivṛttān svacittadṛśyavikalpaprabhavānīśvarakālāṇupradhānaprabhavān |",
  "S04n453:63": "nāmanimittānuplavena mahāmate bālā nimittamanusaranti ||",
  "S04n453:64": "tatra nimittaṃ punarmahāmate yaccakṣurvijñānasyābhāsamāgacchati rūpasaṃjñakam |",
  "S04n453:65": "evaṃ śrotraghrāṇajihvākāyamanovijñānānāṃ śabdagandharasaspraṣṭavyadharmasaṃjñakametannimittamiti vadāmi |",
  "S04n453:66": "tatra vikalpaḥ punarmahāmate yena nāma samudīrayati |",
  "S04n453:67": "nimittavyañjakamidam-evamidaṃ nānyatheti hastyaśvarathapadātistrīpuruṣādikasaṃjñakaṃ tadvikalpaḥ pravartate |",
  "S04n453:68": "samyagjñānaṃ punarmahāmate yena nāmanimittayoranupalabdhiḥ |",
  "S04n453:69": "anyonyāgantukatvādapravṛttirvijñānasya anucchedāśāśvatataḥ sarvatīrthakaraśrāvakapratyekabuddhabhūmyapātanatvātsamyagjñānamityucyate |",
  "S04n453:70": "punaraparaṃ mahāmate yena samyagjñānena bodhisattvo mahāsattvo na nāma bhāvīkaroti,",
  "S04n453:71": "na ca nimittamabhāvīkaroti |",
  "S04n453:72": "samāropāpavādāntadvayakudṛṣṭivivarjitaṃ nāmanimittārthayorapravṛttivijñānam |",
  "S04n453:73": "evametāṃ tathatāṃ vadāmi |",
  "S04n453:74": "tathatāvyavasthitaśca mahāmate bodhisattvo mahāsattvo nirābhāsagocarapratilābhitvātpramuditāṃ bodhisattvabhūmiṃ pratilabhate ||",
  "S04n453:75": "sa pratilabhya pramuditāṃ bodhisattvabhūmiṃ vyāvṛttaḥ sarvatīrthyāpāyagatibhyo bhavati lokottaradharmagatisamavasṛtaḥ lakṣaṇaparicayānmāyādipūrvakāṃ sarvadharmagatiṃ vibhāvayan svapratyātmāryadharmagatilakṣaṇaṃ tarkadṛṣṭivinivṛttakautuko'nupūrveṇa yāvaddharmameghā bhūmiriti |",
  "S04n453:76": "dharmameghānantaraṃ yāvatsamādhibalavaśitābhijñākusumitāṃ tathāgatabhūmiṃ pratilabhate |",
  "S04n453:77": "sa pratilabhya sattvaparipācanatayā vicitrairnirmāṇakiraṇairvirājate jalacandravat |",
  "S04n453:78": "aṣṭāpadasunibaddhadharmā nānādhimuktikatayā sattvebhyo dharmaṃ deśayati |",
  "S04n453:79": "kāyaṃ manovijñaptirahitam |",
  "S04n453:80": "etanmahāmate tathatāpraveśātpratilabhante bodhisattvā mahāsattvāḥ ||",
  "S04n453:81": "punarapi mahāmatirāha-kiṃ punarbhagavan pañcasu dharmeṣvantargatāstrayaḥ,",
  "S04n453:82": "svabhāvā uta svalakṣaṇasiddhāḥ ?",
  "S04n453:83": "bhagavānāha-atraiva mahāmate trayaḥ svabhāvā antargatāḥ,",
  "S04n453:84": "aṣṭau ca vijñānāni,",
  "S04n453:85": "dve ca nairātmye |",
  "S04n453:86": "tatra nāma ca nimittaṃ ca parikalpitaḥ svabhāvo veditavyaḥ |",
  "S04n453:87": "yaḥ punarmahāmate tadāśrayapravṛtto vikalpaścittacaittasaṃśabdito yugapatkālodita āditya iva raśmisahito vicitralakṣaṇasvabhāvo vikalpādhārakaḥ,",
  "S04n453:88": "sa mahāmate svabhāvaḥ paratantra ityucyate |",
  "S04n453:89": "samyagjñānaṃ tathatā ca mahāmate avināśatvātsvabhāvaḥ pariniṣpanno veditavyaḥ ||",
  "S04n453:90": "punaraparaṃ mahāmate svacittadṛśyamabhiniviśyamānaṃ vikalpo'ṣṭadhā bhidyate |",
  "S04n453:91": "nimittasyābhūtalakṣaṇaparikalpitatvādātmātmīyagrāhadvayavyupaśamānnairātmyadvayamājāyate |",
  "S04n453:92": "eṣu mahāmate pañcasu dharmeṣu sarvabuddhadharmā antargatāḥ,",
  "S04n453:93": "bhūmivibhāgānusaṃdhiśca śrāvakapratyekabuddhabodhisattvānām,",
  "S04n453:94": "tathāgatānāṃ ca pratyātmāryajñānapraveśaḥ ||",
  "S04n453:95": "punaraparaṃ mahāmate pañcadharmāḥ-nimittaṃ nāma vikalpastathatā samyagjñānaṃ ca |",
  "S04n453:96": "tatra mahāmate nimittaṃ yatsaṃsthānākṛtiviśeṣākārarūpādilakṣaṇaṃ dṛśyate tannimittam |",
  "S04n453:97": "yattasminnimitte ghaṭādisaṃjñākṛtakam-evamidaṃ nānyatheti, tannāma |",
  "S04n453:98": "yena tannāma samudīrayati nimittābhivyañjakaṃ samadharmeti vā,",
  "S04n453:99": "sa mahāmate cittacaittasaṃśabdito vikalpaḥ |",
  "S04n453:100": "yannāmanimittayoratyantānupalabdhitā buddhipralayādanyonyānanubhūtāparikalpitatvādeṣāṃ dharmāṇāṃ sā tathateti |",
  "S04n453:101": "tattvaṃ bhūtaṃ niścato niṣṭhā prakṛtiḥ svabhāvo'nupalabdhistattathālakṣaṇam |",
  "S04n453:102": "mayā anyaiśca tathāgatairanugamya yathāvaddeśitaṃ prajñaptaṃ vivṛtamuttānīkṛtam,",
  "S04n453:103": "yatrānugamya samyagavabodhānucchedāśāśvatato vikalpasyāpravṛttiḥ svapratyātmāryajñānānukūlaṃ tīrthakarapakṣaparapakṣaśrāvakapratyekabuddhāgatilakṣaṇaṃ tatsamyagjñānam |",
  "S04n453:104": "ete ca mahāmate pañca dharmāḥ |",
  "S04n453:105": "eteṣveva trayaḥ svabhāvāḥ,",
  "S04n453:106": "aṣṭau ca vijñānāni,",
  "S04n453:107": "dve ca nairātmye,",
  "S04n453:108": "sarvabuddhadharmāścāntargatāḥ |",
  "S04n453:109": "atra te mahāmate svamatikauśalaṃ karaṇīyam,",
  "S04n453:110": "anyaiśca kārayitavyam |",
  "S04n453:111": "na parapraṇeyena bhavitavyam ||",
  "S04n453:112": "tatredamucyate -",
  "S04n453:113": "pañca dharmāḥ svabhāvaśca vijñānānyaṣṭa eva ca |",
  "S04n453:114": "dve nairātmye bhavetkṛtsno mahāyānaparigrahaḥ || 5 ||",
  "S04n453:115": "nāmanimittasaṃkalpāḥ svabhāvadvayalakṣaṇam |",
  "S04n453:116": "samyagjñānaṃ tathātvaṃ ca pariniṣpannalakṣaṇam || 6 ||",
  "S04n453:117": "atha khalu mahāmatirbodhisattvo mahāsattvaḥ punarapi bhagavantametadavocat-yatpunaretaduktaṃ bhagavatā deśanāpāṭhe yathā gaṅgānadīvālukāsamāstathāgatā atītā anāgatā vartamānāśca |",
  "S04n453:118": "tatkimidaṃ bhagavan yathārutārthagrahaṇaṃ kartavyam,",
  "S04n453:119": "āhosvidanyaḥ kaścidarthāntaraviśeṣo'stīti ?",
  "S04n453:120": "taducyatāṃ bhagavan |",
  "S04n453:121": "bhagavānāha-na mahāmate yathārutārthagrahaṇaṃ kartavyam |",
  "S04n453:122": "na ca mahāmate gaṅgānadīvālukāpramāṇatayā tryadhvakabuddhapramāṇatā bhavati |",
  "S04n453:123": "tatkasya hetoḥ ?",
  "S04n453:124": "yaduta lokātiśayātikrāntatvānmahāmate dṛṣṭānto'dṛṣṭāntaḥ sadṛśāsadṛśatvāt |",
  "S04n453:125": "na ca mahāmate tathāgatā arhantaḥ samyaksaṃbuddhāḥ sadṛśāsadṛśaṃ lokātiśayātikrāntaṃ dṛṣṭāntaṃ prāviṣkurvanti |",
  "S04n453:126": "anyatra upamāmātrametanmahāmate mayopanyastam,",
  "S04n453:127": "taiśca tathāgataiḥ |",
  "S04n453:128": "yathā gaṅgānadīvālukāsamāstathāgatā arhantaḥ samyaksaṃbuddhā iti nityānityābhiniveśābhiniviṣṭānāṃ bālapṛthagjanānāṃ tīrthakarāśayakudṛṣṭiyuktānāṃ saṃsārabhavacakrānusāriṇāmudvejanārtham-kathamete udvignā bhavagaticakrasaṃkaṭādviśeṣārthino viśeṣamārabheranniti sulabhabuddhatvapradarśanārthaṃ na nodumbarapuṣpatulyastathāgatānāmutpāda iti kṛtvā vīryamārapsyante |",
  "S04n453:129": "deśanāpāṭhe tu mayā vaineyajanatāpekṣayā udumbarapuṣpasudurlabhaprādurbhāvāstathāgatā iti deśitam |",
  "S04n453:130": "na ca mahāmate udumbarapuṣpaṃ kenaciddṛṣṭapūrvaṃ na drakṣyate |",
  "S04n453:131": "tathāgatāḥ punarmahāmate loke dṛṣṭāḥ,",
  "S04n453:132": "dṛśyante caitarhi |",
  "S04n453:133": "na svanayapratyavasthānakathāmadhikṛtya udumbarapuṣpasudurlabhaprādurbhāvāstathāgatā iti |",
  "S04n453:134": "svanayapratyavasthānakathāyāṃ mahāmate nirdiśyamānāyāṃ lokātiśayātikrāntā dṛṣṭāntā yuktāḥ kriyante'śraddheyatvāt |",
  "S04n453:135": "aśraddheyaṃ syādbālapṛthagjanānāṃ ca |",
  "S04n453:136": "svapratyātmāryajñānagocare na dṛṣṭāntā na pravartante |",
  "S04n453:137": "tattvaṃ ca tathāgatāḥ |",
  "S04n453:138": "atasteṣu dṛṣṭāntā nopanyasyante ||",
  "S04n453:139": "kiṃ tu upamāmātrametanmahāmate kṛtaṃ yaduta gaṅgānadīvālukāsamāstathāgatāḥ samā na viṣamā akalpāvikalpanataḥ |",
  "S04n453:140": "tadyathā mahāmate gaṅgāyāṃ nadyāṃ vālukā mīnakacchapaśiśumāranakramahiṣasiṃhahastyādibhiḥ saṃkṣobhyamāṇā na kalpayanti na vikalpayanti-saṃkṣobhyāmahe na veti nirvikalpāḥ svacchā malavyapetāḥ |",
  "S04n453:141": "evameva mahāmate tathāgatānāmarhatāṃ samyaksaṃbuddhānāṃ svapratyātmāryajñānagaṅgāmahānadībalābhijñāvaśitāvālukāḥ sarvatīrthakarabālamīnaparapravādibhiḥ saṃkṣobhyamāṇā na kalpayanti na vikalpayanti |",
  "S04n453:142": "tathāgatapūrvapraṇihitatvātsarvasukhasamāpattiparipūryā sattvānāṃ na kalpayanti na vikalpayanti |",
  "S04n453:143": "ataste gaṅgānadīvālukāsamāstathāgatā nirviśiṣṭā anunayapratighāpagatatvāt ||",
  "S04n453:144": "tadyathā mahāmate gaṅgāyāṃ nadyāṃ vālukā pṛthivīlakṣaṇasvabhāvatvātpṛthivī,",
  "S04n453:145": "kalpoddāhe dahyamānāpi na pṛthivīsvabhāvaṃ vijahāti |",
  "S04n453:146": "na ca mahāmate pṛthivī dahyate tejodhātupratibaddhatvādanyatra bālapṛthagjanā vitathatāpatitayā saṃtatyā dahyamānāṃ kalpayanti,",
  "S04n453:147": "na ca dahyate tadagnihetubhūtatvāt |",
  "S04n453:148": "evameva mahāmate tathāgatānāṃ dharmakāyo gaṅgānadīvālukāsamo'vināśī |",
  "S04n453:149": "tadyathā mahāmate nadyāṃ gaṅgāyāṃ vālukā apramāṇāḥ,",
  "S04n453:150": "evameva mahāmate tathāgatānāṃ raśmyāloko'pramāṇaḥ sattvaparipākasaṃcodanamupādāya sarvabuddhaparṣanmaṇḍaleṣu prasarpyate tathāgataiḥ |",
  "S04n453:151": "tadyathā mahāmate gaṅgāyāṃ nadyāṃ vālukā na vālukāsvabhāvāntaramārabhante,",
  "S04n453:152": "vālukāvasthā eva vālukāḥ,",
  "S04n453:153": "evameva mahāmate tathāgatānāmarhatāṃ samyaksaṃbuddhānāṃ saṃsāre na pravṛttirna nivṛttiḥ,",
  "S04n453:154": "bhavapravṛttyucchinnahetutvāt |",
  "S04n453:155": "tadyathā mahāmate gaṅgāyāṃ nadyāṃ vālukā apakṛṣṭā api na prajñāyante,",
  "S04n453:156": "prakṣiptā api na prajñāyante,",
  "S04n453:157": "mahāmate evameva tathāgatānāṃ jñānaṃ sattvaparipākayogena na kṣīyate na vardhate,",
  "S04n453:158": "aśarīratvāddharmasya |",
  "S04n453:159": "śarīravatāṃ hi mahāmate nāśo bhavati nāśarīravatām |",
  "S04n453:160": "dharmaścāśarīraḥ |",
  "S04n453:161": "tadyathā mahāmate gaṅgāyāṃ nadyāṃ vālukā niṣpīḍyamānā ghṛtatailārthibhirghṛtatailādivirahitāḥ,",
  "S04n453:162": "evameva mahāmate tathāgatāḥ sattvaduḥkhairniṣpīḍyamānā dharmadhātvīśvarapraṇidhānasukhaṃ na vijahati mahāmate mahākaruṇopetatvāt,",
  "S04n453:163": "yāvatsarvasattvā na nirvāpyante tathāgataiḥ |",
  "S04n453:164": "tadyathā mahāmate gaṅgāyāṃ nadyāṃ vālukāḥ pravāhānukūlāḥ pravahanti nānudake,",
  "S04n453:165": "evameva mahāmate tathāgatānāṃ sarvabuddhadharmadeśanā nirvāṇapravāhānukūlā saṃvartate |",
  "S04n453:166": "tena gaṅgānadīvālukāsamāstathāgatā ityucyante |",
  "S04n453:167": "nāyaṃ mahāmate gatyarthastathāgateṣu pravartate |",
  "S04n453:168": "vināśo mahāmate gatyartho bhavati |",
  "S04n453:169": "na ca mahāmate saṃsārasya pūrvā koṭiḥ prajñāyate |",
  "S04n453:170": "aprajñāyamānā kathaṃ gatyarthena nirdekṣyāmi ?",
  "S04n453:171": "gatyartho mahāmate ucchedaḥ |",
  "S04n453:172": "na ca bālapṛthagjanāḥ saṃprajānanti ||",
  "S04n453:173": "mahāmatirāha-tadyadi bhagavan pūrvā koṭirna prajñāyate sattvānāṃ saṃsaratām,",
  "S04n453:174": "tatkathaṃ mokṣaḥ prajñāyate prāṇinām ?",
  "S04n453:175": "bhagavānāha-anādikālaprapañcadauṣṭhulyavikalpavāsanāhetuvinivṛttirmahāmate svacittadṛśyabāhyārthaparijñānādvikalpasyāśrayaparāvṛttirmahāmate mokṣo na nāśaḥ |",
  "S04n453:176": "ato nānantakathā mahāmate kiṃcitkārī bhavati |",
  "S04n453:177": "vikalpasyaiva mahāmate paryāyo'nantakoṭiriti |",
  "S04n453:178": "na cātra vikalpādanyatkiṃcitsattvāntaramasti,",
  "S04n453:179": "adhyātmaṃ vā bahirdhā vā parīkṣyamāṇaṃ buddhyā |",
  "S04n453:180": "jñānajñeyaviviktā hi mahāmate sarvadharmāḥ |",
  "S04n453:181": "anyatra svacittavikalpāparijñānādvikalpaḥ pravartate,",
  "S04n453:182": "tadavabodhānnivartate ||",
  "S04n453:183": "tatredamucyate -",
  "S04n453:184": "gaṅgāyāṃ vālukāsamān ye paśyanti vināyakān |",
  "S04n453:185": "anāśagatiniṣṭhān vai te paśyanti tathāgatān || 7 ||",
  "S04n453:186": "gaṅgāyāṃ vālukā yadvatsarvadoṣairvivarjitāḥ |",
  "S04n453:187": "vāhānukūlā nityāśca tathā buddhasya buddhatā || 8 ||",
  "S04n453:188": "atha khalu mahāmatirbodhisattvo mahāsattvaḥ punarapi bhagavantametadavocat-deśayatu bhagavān,",
  "S04n453:189": "deśayatu me sugatastathāgato'rhan samyaksaṃbuddhaḥ sarvadharmāṇāṃ kṣaṇabhaṅgaṃ bhedalakṣaṇaṃ caiṣām |",
  "S04n453:190": "tatkathaṃ bhagavan sarvadharmāḥ kṣaṇikāḥ ?",
  "S04n453:191": "bhagavānāha-tena hi mahāmate śṛṇu,",
  "S04n453:192": "sādhu ca suṣṭhu ca manasikuru |",
  "S04n453:193": "bhāṣiṣye'haṃ te |",
  "S04n453:194": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n453:195": "bhagavāṃstasyaitadavocat-sarvadharmāḥ sarvadharmā iti mahāmate yaduta kuśalākuśalāḥ saṃskṛtāsaṃskṛtā laukikalokottarāḥ sāvadyānavadyāḥ sāsravānāsravā upāttānupāttāḥ |",
  "S04n453:196": "saṃkṣepeṇa mahāmate pañcopādānaskandhāścittamanomanovijñānavāsanāhetukāścittamanomanovijñānavāsanāpuṣṭairbālapṛthagjanaiḥ kuśalākuśalena parikalpyante |",
  "S04n453:197": "samādhisukhasamāpattayo mahāmate dṛṣṭadharmasukhavihārabhāvena āryāṇāṃ kuśalānāsravā ityucyante |",
  "S04n453:198": "kuśalākuśalāḥ punarmahāmate yaduta aṣṭau vijñānāni |",
  "S04n453:199": "katamānyaṣṭau ?",
  "S04n453:200": "yaduta tathāgatagarbha ālayavijñānasaṃśabdito mano manovijñānaṃ ca pañca ca vijñānakāyāstīrthyānuvarṇitāḥ |",
  "S04n453:201": "tatra mahāmate pañca vijñānakāyā manovijñānasahitā kuśalākuśalakṣaṇaparaṃparābhedabhinnāḥ saṃtatiprabandhanābhinnaśarīrāḥ pravartamānāḥ pravartante |",
  "S04n453:202": "pravṛtya ca vinaśyanti |",
  "S04n453:203": "svacittadṛśyānavabodhātsamanantaranirodhe'nyadvijñānaṃ pravartate |",
  "S04n453:204": "saṃsthānākṛtiviśeṣagrāhakaṃ manovijñānaṃ pañcabhirvijñānakāyaiḥ saha saṃprayuktaṃ pravartate kṣaṇakālānavasthāyi |",
  "S04n453:205": "tatkṣaṇikamiti vadāmi |",
  "S04n453:206": "kṣaṇikaṃ punarmahāmate ālayavijñānaṃ tathāgatagarbhasaṃśabditaṃ manaḥsahitaṃ pravṛttivijñānavāsanābhiḥ kṣaṇikamanāsravavāsanābhirakṣaṇikam |",
  "S04n453:207": "na ca bālapṛthagjanā avabudhyante kṣaṇikavādābhiniviṣṭā kṣaṇikākṣaṇikatāmimāṃ sarvadharmāṇām |",
  "S04n453:208": "tadanavabodhāducchedadṛṣṭyā asaṃskṛtānapi dharmānnāśayiṣyanti |",
  "S04n453:209": "asaṃsāriṇo mahāmate pañca vijñānakāyā ananubhūtasukhaduḥkhā anirvāṇahetavaḥ |",
  "S04n453:210": "tathāgatagarbhaḥ punarmahāmate anubhūtasukhaduḥkhahetusahitaḥ pravartate nivartate ca catasṛbhirvāsanābhiḥ saṃmūrcchitaḥ |",
  "S04n453:211": "na ca bālā avabudhyante kṣaṇikadṛṣṭivikalpavāsitamatayaḥ ||",
  "S04n453:212": "punaraparaṃ mahāmate samadhāraṇaṃ kalpasthitāḥ suvarṇavajrajinadhātuprāptiviśeṣā abhaṅginaḥ |",
  "S04n453:213": "yadi punarmahāmate abhisamayaprāptiḥ kṣaṇikā syāt,",
  "S04n453:214": "anāryatvamāryāṇāṃ syāt |",
  "S04n453:215": "na ca anāryatvamāryāṇāṃ bhavati |",
  "S04n453:216": "suvarṇaṃ vajraṃ ca mahāmate samadhāraṇaṃ kalpasthitā api tulyamānā na hīyante na vardhante |",
  "S04n453:217": "tatkathaṃ bālaiḥ kṣaṇikārthe vikalpyate ādhyātmikabāhyānāṃ sarvadharmāṇāmasaṃdhābhāṣyakuśalaiḥ ?",
  "S04n453:218": "punarapi mahāmatirāha-yatpunaretaduktaṃ bhagavatā-ṣaṭpāramitāṃ paripūrya buddhatvamavāpyata iti |",
  "S04n453:219": "tatkatamāstāḥ ṣaṭpāramitāḥ ?",
  "S04n453:220": "kathaṃ ca paripūriṃ gacchanti ?",
  "S04n453:221": "bhagavānāha-traya ete mahāmate pāramitābhedāḥ |",
  "S04n453:222": "katame trayaḥ ?",
  "S04n453:223": "yaduta laukikalokottaralokottaratamāḥ |",
  "S04n453:224": "tatra mahāmate laukikyaḥ pāramitā ātmātmīyagrāhābhiniveśābhiniviṣṭāḥ |",
  "S04n453:225": "antadvayagrāhiṇo vicitrabhavopapattyāyatanārthaṃ rūpādiviṣayābhilāṣiṇo dānapāramitāṃ paripūrayanti |",
  "S04n453:226": "evaṃ śīlakṣāntivīryadhyānaprajñāpāramitāṃ mahāmate paripūrayanti bālāḥ |",
  "S04n453:227": "abhijñāścābhinirharanti brahmatvāya |",
  "S04n453:228": "tatra lokottarābhiḥ pāramitābhiḥ śrāvakapratyekabuddhā nirvāṇagrāhapatitāśayā dānādiṣu prayujyante yathaiva bālā ātmasukhanirvāṇābhilāṣiṇaḥ |",
  "S04n453:229": "lokottaratamāḥ punarmahāmate svacittadṛśyavikalpamātragrahaṇātsvacittadvayāvabodhādapravṛttervikalpasya upādānagrahaṇābhāvātsvacittarūpalakṣaṇānabhiniveśāddānapāramitā sarvasattvahitasukhārthamājāyate bodhisattvānāṃ mahāsattvānāṃ paramayogayoginām |",
  "S04n453:230": "yattatraivālambane vikalpasyāpravṛttiṃ śīlayanti,",
  "S04n453:231": "tacchīlaṃ pāramitā ca sā |",
  "S04n453:232": "yā tasyaiva vikalpasyāpravṛttikṣamaṇatā grāhyagrāhakaparijñayā,",
  "S04n453:233": "sā kṣāntipāramitā |",
  "S04n453:234": "yena vīryeṇa pūrvarātrāpararātraṃ ghaṭate yogānukūladarśanādvikalpasya vyāvṛtteḥ,",
  "S04n453:235": "sā vīryapāramitā |",
  "S04n453:236": "yadvikalpanivṛttestīrthyanirvāṇagrāhāpatanaṃ sā dhyānapāramitā |",
  "S04n453:237": "tatra prajñāpāramitā yadā svacittavikalpābhāvādābuddhipravicayātprativicinvan antadvaye na patati āśrayaparāvṛttipūrvakarmavināśataḥ,",
  "S04n453:238": "svapratyātmāryagatipratilambhāya prayujyate,",
  "S04n453:239": "sā prajñāpāramitā |",
  "S04n453:240": "etā mahāmate pāramitāḥ |",
  "S04n453:241": "eṣa pāramitārthaḥ |",
  "S04n453:242": "tatredamucyate -",
  "S04n453:243": "śūnyamanityaṃ kṣaṇikaṃ bālāḥ kalpenti saṃskṛtam |",
  "S04n453:244": "nadīdīpabījadṛṣṭāntaiḥ kṣaṇikārtho vikalpyate || 9 ||",
  "S04n453:245": "nirvyāpāraṃ kṣaṇikaṃ viviktaṃ kṣayavarjitam |",
  "S04n453:246": "anutpattiśca dharmāṇāṃ kṣaṇikārthaṃ vadāmyaham || 10 ||",
  "S04n453:247": "utpattyanantaraṃ bhaṅgaṃ na vai deśemi bāliśān |",
  "S04n453:248": "nairantaryeṇa bhāvānāṃ vikalpaḥ spandate gatau || 11 ||",
  "S04n453:249": "sā vidyā kāraṇaṃ teṣāṃ cittānāṃ saṃpravartikam |",
  "S04n453:250": "antarā kimavasthāsau yāvadrūpaṃ na jāyate || 12 ||",
  "S04n453:251": "samanantarapradhvastaṃ cittamanyatpravartate |",
  "S04n453:252": "rūpaṃ na tiṣṭhate kāle kimālambya pravartsyate || 13 ||",
  "S04n453:253": "yasmādyatra pravartate cittaṃ vitathahetukam |",
  "S04n453:254": "na prasiddhaṃ kathaṃ tasya kṣaṇabhaṅgo'vadhāryate || 14 ||",
  "S04n453:255": "yogināṃ hi samāpattiḥ suvarṇaṃ jinadhātavaḥ |",
  "S04n453:256": "ābhāsvaravimānāśca abhedyā lokakāraṇāt || 15 ||",
  "S04n453:257": "sthitayaḥ prāptidharmāśca buddhānāṃ jñānasaṃpadaḥ |",
  "S04n453:258": "bhikṣutvaṃ samayaprāptirdṛṣṭā vai kṣaṇikāḥ katham || 16 ||",
  "S04n453:259": "gandharvapuramāyādyā rūpā vai kṣaṇikā na kim |",
  "S04n453:260": "abhūtikāśca bhūtāśca bhūtāḥ kecitkarāgatāḥ || 17 ||",
  "S04n453:261": "iti laṅkāvatāre kṣaṇikaparivartaḥ ṣaṣṭhaḥ ||"
}