{
  "SA05n868:0": "buddhabhaṭṭārakastotram",
  "SA05n868:1": "om namo buddhāya",
  "SA05n868:2": "saṃbuddhaṃ puṇḍarīkākṣaṃ sarvajñaṃ karuṇātmakam |",
  "SA05n868:3": "samantabhadraṃ śāstāraṃ śākyasiṃhaṃ namāmyaham || 1 ||",
  "SA05n868:4": "śrīghanaṃ śrīmatiṃ śreṣṭhaṃ śītarāśiṃ śivaṃkaram |",
  "SA05n868:5": "śrīmantaṃ śrīkaraṃ śāntaṃ śāntamūrtiṃ namāmyaham || 2 ||",
  "SA05n868:6": "nairātmyavādinaminduṃ niravadyaṃ nirāśrayam |",
  "SA05n868:7": "śrutijñaṃ nirmalātmānaṃ nisthūlakaṃ namāmyaham || 3 ||",
  "SA05n868:8": "nirodhakaṃ nityajñānaṃ nirvikalpaṃ tathāgatam |",
  "SA05n868:9": "niyataṃ nidhinākeśaṃ niṣprapañcaṃ namāmyaham || 4 ||",
  "SA05n868:10": "viśveśvaraṃ vimuktijñaṃ viśvarupaṃ vināyakam |",
  "SA05n868:11": "viśvabrahma susampannaṃ vītarāgaṃ namāmyaham || 5 ||",
  "SA05n868:12": "vidyācaraṇasaṃpannaṃ viśveśaṃ vimalaprabham |",
  "SA05n868:13": "vinimajñaṃ saviṣṭambhaṃ vītamohaṃ namāmyaham || 6 ||",
  "SA05n868:14": "durdāntadamakaṃ śāntaṃ śuddhaṃ śauddhodaniṃ munim |",
  "SA05n868:15": "sugataṃ sugatiṃ saumyaṃ śubhrakīrtiṃ namāmyaham || 7 ||",
  "SA05n868:16": "yogeśvaraṃ daśabalaṃ lokajñaṃ lokapūjitam |",
  "SA05n868:17": "lokācāryaṃ lokamūrtiṃ lokanāthaṃ namāmyaham || 8 ||",
  "SA05n868:18": "kanakamūrtiṃ karmābdhimakalaṅkaṃ kalādharam |",
  "SA05n868:19": "kāntamūrtiṃ dayāpātraṃ kanakābhaṃ namāmyaham || 9 ||",
  "SA05n868:20": "mahāmatiṃ mahāvīryaṃ mahāvijñaṃ mahābalam |",
  "SA05n868:21": "mahāmahaṃ mahādhairyaṃ mahābāhuṃ namāmyaham || 10 ||",
  "SA05n868:22": "ādyaṃ pavitraṃ tadbrahmamaparājitamadbhutam |",
  "SA05n868:23": "āryaṃ parahitaṃ nāthamamitābhaṃ namāmyaham || 11 ||",
  "SA05n868:24": "devadevaṃ mahādevaṃ divyaṃ vanditamavyayam |",
  "SA05n868:25": "pramāṇabhūtaṃ deveśaṃ divyarūpaṃ namāmyaham || 12 ||",
  "SA05n868:26": "paramārthaṃ parajyotiṃ paramaṃ parameśvaram |",
  "SA05n868:27": "bhāvābhāvakaraṃ śreṣṭhaṃ bhagavantaṃ namāmyaham || 13 ||",
  "SA05n868:28": "caturmārādivijitaṃ tattvajñaṃ śaṃkaraṃ śivam |",
  "SA05n868:29": "tattvasāraṃ sadācāraṃ sārthavāhaṃ namāmyaham || 14 ||",
  "SA05n868:30": "jitendriyaṃ jitakleśaṃ jinendraṃ puruṣottamam |",
  "SA05n868:31": "uttamaṃ satpadaṃ brahma puṇyakṣetraṃ namāmyaham || 15 ||",
  "SA05n868:32": "etaiḥ stutvā muniśreṣṭhaṃ narā vigatakalmaṣāḥ |",
  "SA05n868:33": "prāpnuvanti padaṃ mokṣaṃ divyaṃ tvatha sanātanam || 16 ||",
  "SA05n868:34": "yastvidaṃ paṭhate nityaṃ prātarūtthāya paṇḍitaḥ |",
  "SA05n868:35": "nāmnāmaṣṭottaraśataṃ pavitraṃ pāpanāśanam || 17 ||",
  "SA05n868:36": "labhate cepsitān bhogān saumanasyena varṇitān |",
  "SA05n868:37": "vyādhayo'pi na bādhyante pātakaṃ ca vinaśyati || 18 ||",
  "SA05n868:38": "āyurārogyamaiśvaryasarvamokṣasamanvitaḥ |",
  "SA05n868:39": "medhāvī ca tathā vāgmī jāyate janmajanmani || 19 ||",
  "SA05n868:40": "buddhabhaṭṭārakasya brahmāviracitaṃ stotraṃ samāptam |"
}