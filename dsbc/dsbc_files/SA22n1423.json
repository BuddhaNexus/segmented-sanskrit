{
  "SA22n1423:0": "ācāryanāgārjunapraṇītaḥ",
  "SA22n1423:1": "piṇḍīkramaḥ",
  "SA22n1423:2": "namaḥ sarvajñāya",
  "SA22n1423:3": "trailokyācāramuktaṃ gaganasamagataṃ sarvabhāvasvabhāvam,",
  "SA22n1423:4": "śuddhaṃ śāntaṃ viviktaṃ paramaśivamayaṃ yogināmeva gamyam |",
  "SA22n1423:5": "durbodhaṃ durvicāraṃ svaparahitatamaṃ vyāpinaṃ nirnimittam,",
  "SA22n1423:6": "vande kāyaṃ jinānāṃ sukhamasamasamaṃ nirvikalpaikamūrtim ||1 ||",
  "SA22n1423:7": "śrīmatsamājatantrasya ṣaṭkoṭyarthāvabodhataḥ |",
  "SA22n1423:8": "piṇḍīkramamahaṃ vakṣye sarvasattvahitodayam ||2 ||",
  "SA22n1423:9": "vikalpavāsanādoṣān jagattrayavimohakān |",
  "SA22n1423:10": "samabhivīkṣya tān dhīmān yogatantreṇa śodhayet ||3 ||",
  "SA22n1423:11": "pañca kāmān parityajya tapobhirna ca pīḍayet |",
  "SA22n1423:12": "sukhena dhārayed vodhiṃ yogatantrānusārataḥ ||4 ||",
  "SA22n1423:13": "teneha saṃvarastho'yamabhedastu sadā vratī |",
  "SA22n1423:14": "kāyavākcittavajrasya sādhanaṃ tu samārabhet ||5 ||",
  "SA22n1423:15": "mahāṭavīpradeśeṣu phalapuṣpādyalaṅkṛte |",
  "SA22n1423:16": "parvate vijate sādhyaṃ sarvasiddhisamuccayam ||6 ||",
  "SA22n1423:17": "mṛdvāsanasamāsīnaḥ sattvaparyaṅkasaṃsthitaḥ |",
  "SA22n1423:18": "dveṣavajrasamādhisthaḥ sthānarakṣāṃ vicintayet ||7 ||",
  "SA22n1423:19": "daśakrodhān samutsṛjya jvālābhāsurabhīṣaṇān |",
  "SA22n1423:20": "hūṃkārodbhūtabhānusthān pratyālīḍhapade sthitān ||8 ||",
  "SA22n1423:21": "daśadigmaṇḍalāgre tu sañcintyaivaṃ yathākramam |",
  "SA22n1423:22": "sarvavidhnavināśārthaṃ sumbhamājñāya kīlayet ||9 ||",
  "SA22n1423:23": "aṃ sumbha nisumbha hūṃ gṛhṇa gṛhṇa hūṃ gṛhṇāpaya gṛhṇāpaya hūṃ ānaya ho bhagavan vidyārāja hūṃ phaṭ |",
  "SA22n1423:24": "anena krodharūpeṇa ākṛṣyaivaṃ vināyakān |",
  "SA22n1423:25": "kīlayed vidhivat sarvān prayogeṇa tu buddhimān ||10 ||",
  "SA22n1423:26": "vajrāmṛtamahārājaṃ vrajakīlaṃ vibhāvayet |",
  "SA22n1423:27": "nīlotpaladalaśyāmaṃ jvālāmālākulapratham ||11 ||",
  "SA22n1423:28": "nābhideśādadhoobhāgaṃ śūlākāraṃ vibhāvayet |",
  "SA22n1423:29": "ūrdhvaṃ krodhākṛtiṃ caiva trimukhākāraṣaḍbhujam ||12 ||",
  "SA22n1423:30": "adho vighnagaṇān vīkṣya tān mantraṃ samudāharan |",
  "SA22n1423:31": "nikhanet vajrakīlaṃ tu vighnadeheṣu niścalam ||13 ||",
  "SA22n1423:32": "oṃ gha gha ghātaya ghātaya sarvaduṣṭān phaṭ phaṭ kīlaya kīlaya sarvapāpān phaṭ phaṭ hūṃ hūṃ hūṃ vajrakīla vajradhara ājñāpayati sarvavighnānāṃ kāyavākcittavajraṃ kīlaya hūṃ hūṃ hūṃ phaṭ |",
  "SA22n1423:33": "vajramudgarahastaṃ ca sumbharājaṃ vibhāvayet |",
  "SA22n1423:34": "vajravahniṃ samantācca vispharantaṃ vicintya vai |",
  "SA22n1423:35": "duṣṭān pralapitāṃścinted dahyamānānitastataḥ ||14 ||",
  "SA22n1423:36": "daśadik kīlayitvā tu adha ūrdhvamadhiṣya ca |",
  "SA22n1423:37": "bhāvayet paramārthena niḥsvabhāvabhavatrayam ||15 |",
  "SA22n1423:38": "abhāve bhāvanābhāvo bhāvanā naiva bhāvanā |",
  "SA22n1423:39": "iti bhāvo na bhāvaḥ syād bhāvanā nopalabhyate ||16 ||",
  "SA22n1423:40": "anayā gāthayā śūnyaṃ dhyātvā sthiracarātmakam |",
  "SA22n1423:41": "anena vidhiyogena jñānabhūmiradhiṣyate ||17 ||",
  "SA22n1423:42": "ākāśadhātumadhyasthaṃ bhāvayed vāyumaṇḍalam |",
  "SA22n1423:43": "dvi-hūṃ yaṃ bījaniṣpannaṃ vajradvayasamāyutam ||18 ||",
  "SA22n1423:44": "agnimaṇḍalakaṃ cāpi tasyopari vibhāvayet |",
  "SA22n1423:45": "dvi-hūṃ raṃ bījaniṣpannaṃ vajradvayasamāṅkitam ||19 ||",
  "SA22n1423:46": "vārimaṇḍalakaṃ cāpi tasyopari vibhāvayet |",
  "SA22n1423:47": "dvi-hūṃ vaṃ bījaniṣpannaṃ vajradvayasamāyutam ||20 ||",
  "SA22n1423:48": "pṛthvīmaṇḍalakaṃ cāpi tasmopari vibhāvayet |",
  "SA22n1423:49": "dvi-hūṃ laṃ bījaniṣpannaṃ vajradvayasamanvitam ||29 ||",
  "SA22n1423:50": "caturmaṇḍalasaṃhāre vajrabhūbhāgamaṇḍalam |",
  "SA22n1423:51": "tatra bhrūṃkāraniṣpatraṃ kūṭāgāraṃ vibhāvayet ||22 ||",
  "SA22n1423:52": "caturastraṃ caturdvāraṃ catustoraṇaśobhitam |",
  "SA22n1423:53": "catuḥsūtrasamāyuktamaṣṭambhopaśobhitam ||23 ||",
  "SA22n1423:54": "hārārddhahāraracitaṃ maṇivajrārdhacandrakam |",
  "SA22n1423:55": "khacitaṃ vajraratnaistu dvāraniryūhasandhiṣu ||24 ||",
  "SA22n1423:56": "kumbhastambhamahāvajraṃ kramaśīrṣastu pakṣiṇī |",
  "SA22n1423:57": "ghaṇṭāpatākasaṃśobhaṃ cāmarādivibhūṣitam ||25 ||",
  "SA22n1423:58": "madhyamaṇḍalake dhyāyādātmānaṃ mudrayā yutam |",
  "SA22n1423:59": "trimukhaṃ ṣaḍbhujākāramindranīlasamapratham ||26 ||",
  "SA22n1423:60": "śrīvairocana-ratnau ca amitābhaśca karmarāṭ |",
  "SA22n1423:61": "pūrvādidikṣu sañcintyāstrimukhākāraṣaḍbhujāḥ ||27 ||",
  "SA22n1423:62": "moharatyādikā devyastrimukhākāraṣaḍbhujāḥ |",
  "SA22n1423:63": "āgneyīṃ diśāmārabhya sanniveśyā yathākramam ||28 ||",
  "SA22n1423:64": "rūpavajrādikāstadvad bāhyakoṇacatuṣṭaye |",
  "SA22n1423:65": "sthitaiva sparśavajrā tu vajrasattvasamāyutā ||29 ||",
  "SA22n1423:66": "paṭṭikāyāṃ nyaset pūrve maitreyaṃ kṣitigarbhakam |",
  "SA22n1423:67": "vajrapāṇiṃ khagarbhaṃ ca nyased dakṣiṇato vratī ||30 ||",
  "SA22n1423:68": "lokeśaṃ mañcughoṣaṃ ca paścimāyāṃ nyaset punaḥ |",
  "SA22n1423:69": "sarvāvaraṇaviṣkambhiṃ samantabhadrañcottare ||31 ||",
  "SA22n1423:70": "yamāntakaśca prāgdvāre dakṣiṇe tvaparājitaḥ |",
  "SA22n1423:71": "paścime tu hayagrīva uttare'mṛtakuṇḍaliḥ ||32 ||",
  "SA22n1423:72": "acalaṣṭakkirājaśca nīladaṇḍo mahābalaḥ |",
  "SA22n1423:73": "pūrvādikoṇamārabhya pravicintyā yathāyatham ||33 ||",
  "SA22n1423:74": "sumbharājamahākrodhamadhastāt pravicintayet |",
  "SA22n1423:75": "uṣṇīṣacakravartī ca pravicintyastathopari ||34 ||",
  "SA22n1423:76": "dhyātvaivamadhimuktayā vai māṇḍaleyān yathāvidhi |",
  "SA22n1423:77": "punaḥ sampuṭayogena svakāye tān praveśayet ||35 ||",
  "SA22n1423:78": "kāyacakragatān buddhān sañcintyaivaṃ yathāyatham |",
  "SA22n1423:79": "pāramārthikacakreṇa tathatāyāṃ praveśayet ||36 ||",
  "SA22n1423:80": "mārayet tvāgataṃ vyūhaṃ sutarāṃ siddhimāpnuyāt |",
  "SA22n1423:81": "asyārtho vajramālāyāṃ vistṛto visphuṭaṃ yathā ||37 ||",
  "SA22n1423:82": "rūpaskandhagatādarśo bhūdhāturnayanendriyam |",
  "SA22n1423:83": "rūpaṃ ca pañcamaṃ yāti krodhamaitreyasaṃyutam ||38 ||",
  "SA22n1423:84": "vedanā skandhasamatā abdhātuḥ śravaṇendriyam |",
  "SA22n1423:85": "śabdaśca pañcamaṃ yāti krodhadvayasamanvitam ||39 ||",
  "SA22n1423:86": "saṃjñā ca pratyavaikṣaṇyaṃ hutabhug nāsikendriyam |",
  "SA22n1423:87": "gandhaśca pañcaṃ yāti krodhadvayasamanvitam ||40 ||",
  "SA22n1423:88": "saṃskāraḥ kṛtyānuṣṭānaṃ māruto rasanendriyam |",
  "SA22n1423:89": "rasaśca pañcamaṃ yāti krodhadvayasamanvitam ||41 ||",
  "SA22n1423:90": "urdhvādhaḥ krodhasaṃyuktaṃ prakṛtyābhāsameva ca |",
  "SA22n1423:91": "vijñānaskandhamāyāti vijñānaṃ ca prabhāsvaram ||42 ||",
  "SA22n1423:92": "nirvāṇaṃ sarvaśūnyaṃ ca dharmakāyaśca gadyate |",
  "SA22n1423:93": "dṛḍhīkaraṇahetutvān mantrametadudāharet ||43 ||",
  "SA22n1423:94": "oṃ śūnyatājñānavajrasvabhāvātmako'ham |",
  "SA22n1423:95": "paramārthamaṇḍalaṃ hyetannirābhāsamalakṣaṇam |",
  "SA22n1423:96": "paramārthasatyanāmāpi sarvatāthāgatālayaḥ ||44 ||",
  "SA22n1423:97": "prabhāsvarapraviṣṭasya vyutthānaṃ ca pradarśate |",
  "SA22n1423:98": "mantramūrtiprayogeṇa devatālambanaṃ prati ||45 ||",
  "SA22n1423:99": "ākāśadhātumadhyasthaṃ bhāvayet sūryamaṇḍalam |",
  "SA22n1423:100": "tasyopari punarmantrī candrabimbaṃ vibhāvayet ||46 ||",
  "SA22n1423:101": "tatra cāṣṭadalaṃ padmaṃ raktavarṇaṃ vibhāvayet |",
  "SA22n1423:102": "padmopari mahāmantraṃ tryakṣaraṃ bhāvayet punaḥ ||47 ||",
  "SA22n1423:103": "mantraṃ padmaṃ tathā sūryaṃ praviṣṭaṃ candramaṇḍale |",
  "SA22n1423:104": "candramaṇḍalamāpūrṇaṃ bodhicittaṃ vibhāvayet ||48 ||",
  "SA22n1423:105": "sthāvaraṃ jaṅgamaṃ sarvaṃ tatraiva pravicintayet |",
  "SA22n1423:106": "dṛḍhīkaraṇahetutvānmantrametadudāharet ||49 ||",
  "SA22n1423:107": "oṃ dharmadhātusvabhāvātmako'ham |",
  "SA22n1423:108": "yogamevaṃ samālambya anuyogaṃ samācaret |",
  "SA22n1423:109": "punaśca tryakṣaraṃ yogī candramadhye vicintayet ||50 ||",
  "SA22n1423:110": "tatastryakṣarasambhūtaṃ sitakundendusannibham |",
  "SA22n1423:111": "ādināthaṃ vicintyātha atiyogaṃ samārabhet ||51 ||",
  "SA22n1423:112": "akṣobhyānupraveśena trimukhaṃ ṣaḍbhujojjvalam |",
  "SA22n1423:113": "indranīlaprabhaṃ dīptaṃ vajrasattvaṃ vibhāvayet ||52 ||",
  "SA22n1423:114": "vajraṃ cakraṃ tathā padmaṃ savyahasteṣu bhāvayet |",
  "SA22n1423:115": "ghaṇṭāṃ ratnaṃ tathā khaṅgaṃ vāmahasteṣu bhāvayet ||53 ||",
  "SA22n1423:116": "tato nyāsaṃ prakurvīta skandhādīnāṃ vibhāgavit |",
  "SA22n1423:117": "vairocanādisumbhāntaṃ bījanyāsena tattvataḥ ||54 ||",
  "SA22n1423:118": "vairocanīyabījaṃ tu oṃkāraṃ śuklavarṇakam |",
  "SA22n1423:119": "rūpaskandhasvabhāvena nyasen mūrdhani mantravit ||55 ||",
  "SA22n1423:120": "āḥkāramamittābhasya saṃjñāskandhasvabhāvakam |",
  "SA22n1423:121": "raktavarṇaṃ mukhe dhyātvā vāgaiśvaryamavāpnuyāt ||56 ||",
  "SA22n1423:122": "akṣobhyasya tu hūkāraṃ rājāvartakasuprabham |",
  "SA22n1423:123": "vinyaseddhṛdaye mantrī vijñānaskandharūpataḥ ||57 ||",
  "SA22n1423:124": "svākāraṃ ratnanāthasya vedanāskandharūpataḥ |",
  "SA22n1423:125": "pītavarṇaṃ nyasennābhau vedanāśuddhihetukam ||58 ||",
  "SA22n1423:126": "pādadvaye tu hāḥkāraṃ saṃskāaskandhabhāvataḥ |",
  "SA22n1423:127": "haritābhaṃ nyasenmantrī karmanāthasya tattvataḥ ||59 ||",
  "SA22n1423:128": "moharatyādikairmantrī pṛthivyādīn praveśayet |",
  "SA22n1423:129": "kharatvaṃ dravatā auṣṇyamīraṇatvaṃ ca te kramāt ||60 ||",
  "SA22n1423:130": "thlīṃkāraṃ cakṣuṣi nyasya kṣitigarbhaṃ vibhāvayet |",
  "SA22n1423:131": "oṃkāraṃ karṇayornyasya vajrapāṇiṃ vibhāvayet ||61 ||",
  "SA22n1423:132": "oṃkāraṃ vinyased ghrāṇe khagarbhaṃ tu vibhāvayet |",
  "SA22n1423:133": "oṃkāraṃ rasane dhyātvā lokeśaṃ ca vikalpayet ||62 ||",
  "SA22n1423:134": "hūṃkāraṃ manasi dhyātvā mañjughoṣaṃ prabhāvayet |",
  "SA22n1423:135": "oṃkāraṃ sarvakāye ca dhyātvā viṣkambhiṇaṃ smaret ||63 ||",
  "SA22n1423:136": "maiṃ-kāreṇa śiraḥsaṃsthaṃ maitreyaṃ parikalpayet |",
  "SA22n1423:137": "bhadraṃ samantato dhyātvā sarvasandhiṣu sannyaset ||64 ||",
  "SA22n1423:138": "yamāntakaḥ savyabhuje apasavye'parājitaḥ |",
  "SA22n1423:139": "hayagrīvo mukhe bhāvyo vajre cāmṛtakuṇḍaliḥ ||65 ||",
  "SA22n1423:140": "acalaṃ dakṣiṇe bhāge vāme ca ṭakkirājakam |",
  "SA22n1423:141": "jānau ca dakṣiṇe cintennīladaṇḍaṃ mahojjavalam ||66 ||",
  "SA22n1423:142": "vāmajānau mahābalaṃ mūrdhni coṣṇīṣajriṇam |",
  "SA22n1423:143": "pādāntadvayavinyastaṃ sumbharājaṃ vicintayet ||67 ||",
  "SA22n1423:144": "nyāsaṃ kṛtvā tato mantrī skandhādīnāṃ yathāvidhi |",
  "SA22n1423:145": "kāyamaṇḍalamāpanno mahāyogaṃ samārabhet ||68 ||",
  "SA22n1423:146": "mūrdhni madhyagataṃ cintet sampūrṇaṃ candramaṇḍalam |",
  "SA22n1423:147": "tatra oṃkāraṃ śuklābhaṃ prasphurat-pañcaraśmikam ||69 ||",
  "SA22n1423:148": "tato devīṃ viniścārya ādhipatyaprayogataḥ |",
  "SA22n1423:149": "locanāṃ vividhāṃ cintet sarvavyomni prapūritām ||70 ||",
  "SA22n1423:150": "kāyavajraṃ vicintyātha vyomāpūrya vyavasthitam |",
  "SA22n1423:151": "tanmadhye'dhipatiṃ cintedātmanaśca puraḥsthitam ||71 ||",
  "SA22n1423:152": "dvātriṃśallakṣaṇadharaṃ vyañcanāśītibhūṣitam |",
  "SA22n1423:153": "prārthayet tu tato mantrī gāthādvayamudāharan ||72 ||",
  "SA22n1423:154": "buddhakāyadharaḥ śrīmāṃstrivajrābhedyabhāvitaḥ |",
  "SA22n1423:155": "adhiṣṭhānapadaṃ me'dya karotu kāyavajriṇaḥ ||73 ||",
  "SA22n1423:156": "daśadiksaṃsthitā buddhāstrivajrābhedyabhāvitāḥ |",
  "SA22n1423:157": "adhiṣṭhānapadaṃ me'dya kurvantu kāyavajriṇaḥ ||74 ||",
  "SA22n1423:158": "locanāsahasaṃyuktaṃ śāścataṃ ca vibhāvayet |",
  "SA22n1423:159": "tatpraveśyādhitiṣṭheta pañcuskandhaprapūritam ||75 ||",
  "SA22n1423:160": "yatkāyaṃ sarvabuddhānāṃ pañcaskandhaprapūritam |",
  "SA22n1423:161": "buddhākāyasvabhāvena mamāpi tādṛśaṃ bhavet ||76 ||",
  "SA22n1423:162": "oṃ sarvatathāgatakāyavajrasvabhāvātmako'ham |",
  "SA22n1423:163": "jihvābjamadhyagataṃ cinted āḥkāraṃ raktavarṇakam |",
  "SA22n1423:164": "pāṇḍarākhyāṃ ca sagaṇāṃ saṃspharet vyomapūritām ||77 ||",
  "SA22n1423:165": "vāgvajraṃ ca tathā mantrī vyomāpūrya vyavasthitam |",
  "SA22n1423:166": "prārthayet tu tato mantrī gāthādvayamudāharan ||78 ||",
  "SA22n1423:167": "dharmo vai vākpathaḥ śrīmāṃstrivajrābhedyabhāvitaḥ |",
  "SA22n1423:168": "adhiṣṭhānapadaṃ me'dya karotu vāgvajriṇaḥ ||79 ||",
  "SA22n1423:169": "daśadiksaṃsthitā buddhāstrivajrābhedyabhāvitāḥ |",
  "SA22n1423:170": "adhiṣṭhānapadaṃ me'dya kurvantu vāgvajriṇaḥ ||80 ||",
  "SA22n1423:171": "svanāyakena saṃyuktāṃ pāṇḍarāṃ sahasaiva tu |",
  "SA22n1423:172": "jihvāpraviṣṭāṃ sañcintya vāgadhiṣṭhānamārabhet ||81 ||",
  "SA22n1423:173": "yadeva vajradharmasya vācā niruktisampadā |",
  "SA22n1423:174": "mamāpi tādṛśī vācā bhaved dharmadharopamā ||82 ||",
  "SA22n1423:175": "oṃ sarvatathāgatavāgvajrasvabhāvātmako'ham |",
  "SA22n1423:176": "vinyasya hṛdaye mantrī śaśibimbaṃ samujjvalam |",
  "SA22n1423:177": "rājāvartanibhaṃ tatra hūṃkāraṃ pañcaraśmikam ||83 ||",
  "SA22n1423:178": "tato niścārayed devīṃ māmakīṃ sagaṇāṃ tataḥ |",
  "SA22n1423:179": "cittavajraṃ tathā dhyātvā prārthayeta yathā puraḥ ||84 ||",
  "SA22n1423:180": "cittavajradharaḥ śrīmāṃstrivajrābhedyabhāvitaḥ |",
  "SA22n1423:181": "adhiṣṭhānapadaṃ me'dya karotu cittavajriṇaḥ ||84 ||",
  "SA22n1423:182": "daśadiksaṃsthitā buddhāstrivajrābhedyabhāvitāḥ |",
  "SA22n1423:183": "adhiṣṭhānapadaṃ me'dya kurvantu cittavajriṇaḥ ||84 ||",
  "SA22n1423:184": "cittavajrasamāyuktaṃ hṛdaye sampraveśya ca |",
  "SA22n1423:185": "māmakīvyūhamakhilaṃ cittādhiṣṭhānamārabhet ||87 ||",
  "SA22n1423:186": "yaccittaṃ samantabhadrasya guhyakendrasya dhīmataḥ |",
  "SA22n1423:187": "mamāpi tādṛśaṃ cittaṃ bhaved vajradharopamam ||88 ||",
  "SA22n1423:188": "oṃ sarvatathāgatacittavajrasvabhāvātmako'ham |",
  "SA22n1423:189": "evaṃ pṛthagadhiṣṭhāya kulatrayavibhāgataḥ |",
  "SA22n1423:190": "punaḥ sarvātmakaṃ kuryānmantreṇānena buddhimān ||89 ||",
  "SA22n1423:191": "oṃ sarvatathāgatakāyavākcittavajrasvabhāvātmako'ham |",
  "SA22n1423:192": "adhiṣṭhāyaivamātmānaṃ śaśimaṇḍalamadhyagam |",
  "SA22n1423:193": "ṣaḍbhiścihnaiḥ samāyuktaṃ cintet samayasattvakam ||90 ||",
  "SA22n1423:194": "hṛnmadhyasaṃsthitaṃ sūkṣmaṃ jñānasattvaṃ vibhāvayet |",
  "SA22n1423:195": "samādhisattvasaṃjñaṃ ca hūṃkāraṃ taddṛḍhī nyaset ||91 ||",
  "SA22n1423:196": "niṣpādyaivaṃ mahāyogaṃ trisattvātmakamātmavān |",
  "SA22n1423:197": "anena vidhiyogena mahāsādhānamārabhet ||92 ||",
  "SA22n1423:198": "prāpya kanyāṃ viśālākṣīṃ rūpayauvanamaṇḍitām |",
  "SA22n1423:199": "nīlotpaladalaśyāmāṃ rajakasya mahātmanaḥ ||93 ||",
  "SA22n1423:200": "suśikṣitāṃ samādāya sādhake bhaktivatsalām |",
  "SA22n1423:201": "oṃkāraṃ śirasi dhyātvā āḥkāraṃ vākyathe nyaset ||94 ||",
  "SA22n1423:202": "hūṃkāraṃ hṛdaye dhyātvā svā nābhau hā dvipādayoḥ |",
  "SA22n1423:203": "locanāṃ māmakīṃ cāpi tathā pāṇḍaravāsinīm ||15 ||",
  "SA22n1423:204": "tārāṃ cāpi tathā mantrī pṛthivyādiṣu sannyaset |",
  "SA22n1423:205": "rūpavajrādikā devīstasyāmeva vibhāvayet || 96 ||",
  "SA22n1423:206": "kṣitigarbhādibhistāsāṃ samāpattiṃ vibhāvayet |",
  "SA22n1423:207": "dakṣiṇe vajravetālīṃ bhuje vāme'parājitām ||97 ||",
  "SA22n1423:208": "bhṛkuṭiṃ ca mukhe tasyā ekajaṭāṃ ca guhyake |",
  "SA22n1423:209": "bhūyo dakṣiṇapārśvasthāṃ viśvavajrīṃ tathāgatīm ||98 ||",
  "SA22n1423:210": "viśvaratnāṃ ca vāme tu mudrāyāḥ pravibhāvayet |",
  "SA22n1423:211": "purnadakṣiṇajānusthāṃ viśvapadmāṃ tathāgatīm ||99 ||",
  "SA22n1423:212": "viśvakarmāṃ ca vāme tu mūrdhni gaganavajriṇīm |",
  "SA22n1423:213": "pādāntadvayavinyastāṃ dharaṇīndharadevatīm ||100 ||",
  "SA22n1423:214": "evaṃ saṃskṛtya tāṃ yogī vajrapadmathārabhet |",
  "SA22n1423:215": "mantrī hūṃkārajaṃ vajraṃ dhyāyād vai pañcasūcikam ||101 ||",
  "SA22n1423:216": "madhyasūcau tathā tasya praṇavaṃ va vibhāvayet |",
  "SA22n1423:217": "tathaivāṣṭadalaṃ padmam āḥkāreṇa tu bhāvayet |",
  "SA22n1423:218": "pañcaraśmisamākīrṇaṃ tataḥ sādhanamārabhet ||102 ||",
  "SA22n1423:219": "oṃ sarvatathāgatānurāgaṇavajrasvabhāvātmako'ham |",
  "SA22n1423:220": "hūṃkāragītena tu cālayeta",
  "SA22n1423:221": "samudvahan vajradharasya garvam |",
  "SA22n1423:222": "svabodhicittodayakāla eva",
  "SA22n1423:223": "phaṭkāramantraṃ samudīrayet saḥ ||103 ||",
  "SA22n1423:224": "visargānte punarmantrī bodhicittena pūjayet |",
  "SA22n1423:225": "daśadiksaṃsthitān buddhān mantrametadudīrayet ||104 ||",
  "SA22n1423:226": "oṃ sarvatathāgatapūjājrasvabhāvātmako'ham |",
  "SA22n1423:227": "svamantrākṣaraniṣpannaṃ trivajrādhiṣṭhitasvakam |",
  "SA22n1423:228": "padmamadhye tu niṣpādya dveṣavajro bhavet punaḥ ||105 ||",
  "SA22n1423:229": "vajradhṛg-mantraniṣpannaṃ paśyedakṣobhyavajriṇam |",
  "SA22n1423:230": "jaṭāmukuṭadharaṃ nātham akṣobhyakṛtaśekharam ||106 ||",
  "SA22n1423:231": "nṛpāvartakasaṅkāśaṃ kṛṣṇaraktasitānanam |",
  "SA22n1423:232": "sarvālaṅkārasampūrṇaṃ ṣaḍbhujaṃ tu vibhāvayet ||107 ||",
  "SA22n1423:233": "vajraṃ cakraṃ tathā padmaṃ savyahasteṣu dhārayet |",
  "SA22n1423:234": "ghaṇṭāṃ cintāmaṇiṃ khaḍgaṃ tasya vāmeṣu bhāvayet ||108 ||",
  "SA22n1423:235": "niṣkramya hṛdayādeṣa vyavalokya diśo daśa |",
  "SA22n1423:236": "buddharddhimakhilāṃ kṛtvā dharmacakraṃ pravartya ca ||109 ||",
  "SA22n1423:237": "saṃśodhya nikhilān sattvān dveṣavajrapade sthitān |",
  "SA22n1423:238": "āgatya vajranāthasya purato'bhiniṣīdati ||110 ||",
  "SA22n1423:239": "anupraveśya tanmantrī hṛdyātmānaṃ vibhāvayet |",
  "SA22n1423:240": "pūrvarūpaṃ parāvṛttya dveṣavajrapade sthitaḥ ||111 ||",
  "SA22n1423:241": "indranīlaprabhaṃ dīptaṃ sūryamaṇḍalamadhyagam |",
  "SA22n1423:242": "svamudrāliṅgitaṃ vīraṃ sarvālaṅkārabhūṣitam ||112 ||",
  "SA22n1423:243": "raudraśāntamahārāgaṃ mukhatrayavirājitam |",
  "SA22n1423:244": "dveṣavajrasamādhisthaḥ protsṛjet sarvamaṇḍalam ||113 ||",
  "SA22n1423:245": "jinajig-mantraniṣpannaṃ sṛjed vairocanaṃ vibhum |",
  "SA22n1423:246": "śaraccandrāṃśusaṅkāśaṃ jaṭāmukuṭamaṇḍitam ||114 ||",
  "SA22n1423:247": "sitaraktakṛṣṇavadanaṃ ṣaḍbhujaṃ śāntarūpiṇam |",
  "SA22n1423:248": "cakravajrasitāmbhojaṃ dakṣiṇeṣu vicintayet ||115 ||",
  "SA22n1423:249": "ghaṇṭāṃ cintāmaṇiṃ khaḍgaṃ vāmeṣvasya vibhāvayet |",
  "SA22n1423:250": "hṛdayāt tathaiva nirgatya mohacaryāsthitāḥ prajāḥ ||116 ||",
  "SA22n1423:251": "saṃśodhya punarāgatya punaścake niṣīdati |",
  "SA22n1423:252": "ratnadhṛg-mantraniṣpannaṃ ratnaketuṃ sṛjed budhaḥ ||117 ||",
  "SA22n1423:253": "jaṭājūṭadharaṃ saumyamakṣobhyakṛtaśekharam |",
  "SA22n1423:254": "pītakṛṣṇasitāsyaṃ ca ṣaḍbhujaṃ cāpi cintayet ||118 ||",
  "SA22n1423:255": "tasya cintāmaṇiṃ vajraṃ cakraṃ savyeṣu bhāvayet |",
  "SA22n1423:256": "ghaṇṭāṃ ca pītakamalaṃ khaḍgaṃ vāmeṣu bhāvayet ||119 ||",
  "SA22n1423:257": "hṛdayāt tathaiva nirgatya ahaṅkārapade sthitān |",
  "SA22n1423:258": "saṃśodhya dakṣiṇe bhāge ratnamadhye niṣīdati ||120 ||",
  "SA22n1423:259": "ārolig-mantraniṣpannaṃ sṛjedamitavajriṇam |",
  "SA22n1423:260": "padmarāgaprabhaṃ saumyamakṣobhyakṛtaśekharam ||121 ||",
  "SA22n1423:261": "jaṭāmukuṭadharaṃ nāthaṃ raktakṛṣṇasitānanam |",
  "SA22n1423:262": "śṛṅgārarasasaṃyuktaṃ ṣaḍbhujaṃ tu vibhāvayet ||122 ||",
  "SA22n1423:263": "padmanālaṃ gṛhītvā tu vāmena saha ghaṇṭayā |",
  "SA22n1423:264": "hṛtpradeśasthitaṃ padmaṃ dakṣiṇena vikāśayet ||123 ||",
  "SA22n1423:265": "savyayorvajracakre tu vāmayoḥ ratnakhaḍgakau |",
  "SA22n1423:266": "pūrvavad rāgiṇaḥ śodhya pṛṣṭhato'bje niṣīdatī ||124 ||",
  "SA22n1423:267": "amoghavajriṇaṃ mantrī prajñādhṛg-mantranirmitam |",
  "SA22n1423:268": "haritābhaṃ sṛjennāthaṃ jaṭāmukuṭamaṇḍitam ||125 ||",
  "SA22n1423:269": "haritakṛṣṇasitāsyaṃ ca ṣaḍbhujaṃ raśmibhāsuram |",
  "SA22n1423:270": "khaḍgaṃ ca viśvavajraṃ ca cakraṃ savyeṣu bhāvayet ||126 ||",
  "SA22n1423:271": "ghaṇṭāmapasavyahasteṣu haritapadmaṃ maṇiṃ tathā |",
  "SA22n1423:272": "abhūtavacasaḥ sattvān viśodhya punarāgataḥ ||127 ||",
  "SA22n1423:273": "uttarasyāṃ diśi tathā viśvavajre niṣīdati |",
  "SA22n1423:274": "dveṣo mohastathā rāgaścintāmaṇiḥ samayastathā ||128 ||",
  "SA22n1423:275": "kulā hyete tu vai pañca kāmamokṣaprasādhakāḥ |",
  "SA22n1423:276": "mantrānmoharaterjātāṃ sṛjed devīṃ tu locanām ||129 ||",
  "SA22n1423:277": "śvetāṃ śāntarasopetāṃ mūrdhni vairocanāṅkitām |",
  "SA22n1423:278": "sitaraktakṛṣṇavadanāṃ ṣaḍbhujāṃ tu vibhāvayet ||130 ||",
  "SA22n1423:279": "savye cakraṃ va vajraṃ ca tathaiva sitamutpalam |",
  "SA22n1423:280": "vāme ghaṇṭāṃ tathā ratnaṃ khaḍgaṃ cāpi vibhāvayet ||139 ||",
  "SA22n1423:281": "hṛdayāt tu vinirgatya vyavalokya diśo daśa |",
  "SA22n1423:282": "grahavyādhyāture loke śāntiṃ kṛtvā mahākṛpā ||132 ||",
  "SA22n1423:283": "āgatya cakramadhye tu pūrvakoṇe niṣīdati |",
  "SA22n1423:284": "mantrād dveṣaraterjātā sṛjed devīṃ tu māmakīm |",
  "SA22n1423:285": "nīlotpaladalaśyāmāṃ cāruvaktrāṃ manoramām |",
  "SA22n1423:286": "kṛṣṇaraktasitāsyāṃ ca akṣobhyakṛtaśekharām ||134 ||",
  "SA22n1423:287": "savyeṣu vajraṃ cakraṃ ca nīlaraktotpalaṃ tathā |",
  "SA22n1423:288": "ghaṇṭāṃ ratnaṃ ca khaḍgaṃ ca vāhasteṣu dhārayet ||135 ||",
  "SA22n1423:289": "mahāvighnabhayārtānāṃ rakṣāṃ kṛtvā mahākṛpā |",
  "SA22n1423:290": "niṣkramya punarāgatya nairṛtyāṃ sā niṣīdati ||136 ||",
  "SA22n1423:291": "mantrād rāgaraterjātā sṛjet pāṇḍaravāsinīm |",
  "SA22n1423:292": "raktakṛsṇasitāsyāṃ vai padmarāgamaṇiprabhām ||137 ||",
  "SA22n1423:293": "sāmitābhajaṭājūṭāṃ ṣaḍbhujāṃ tu vibhāvayet |",
  "SA22n1423:294": "gṛhītvolpalanālaṃ tu vāmena saha ghaṇṭayā ||138 ||",
  "SA22n1423:295": "utpalaṃ hṛtpradeśasthaṃ rakta savyena bodhayet |",
  "SA22n1423:296": "vajraṃ cakraṃ ca savyābhyāṃ maṇiṃ khaḍgaṃ ca vāmataḥ ||139 ||",
  "SA22n1423:297": "dhārayantī vinirgatya śāntiṃ kṛtvā mahāture |",
  "SA22n1423:298": "āgatya padmamadhye vai vāyukoṇe niṣīdati ||140 ||",
  "SA22n1423:299": "mantrād vajraraterjātāṃ sṛjet tārāṃ manoramām |",
  "SA22n1423:300": "haritakṛṣṇasitāsyāṃ ca dūrvāpatrasamaprabhām ||141 ||",
  "SA22n1423:301": "amoghena kṛtosṇīṣāṃ ṣaḍbhujāṃ tu vibhāvayet |",
  "SA22n1423:302": "viśvavajraṃ ca cakraṃ ca savyato'sitamutpalam ||142 ||",
  "SA22n1423:303": "vāmeṣu vinyased ghaṇṭāṃ ratnaṃ khaḍgaṃ tathā vratī |",
  "SA22n1423:304": "sarvasattvān vaśīkṛtya viśvavajrāsanā punaḥ ||143 ||",
  "SA22n1423:305": "nirgatā'sau samāgamya śivasthāne niṣīdati |",
  "SA22n1423:306": "dvitīye tu puṭe yogī rūpavajrādikaṃ sṛjet ||144 ||",
  "SA22n1423:307": "agnikoṇe sṛjed devīṃ rūpavajrāṃ manoramām |",
  "SA22n1423:308": "trimukhāṃ ṣaḍbhujāṃ śvetāṃ śrīvairocanamaulikām ||145 ||",
  "SA22n1423:309": "gṛhītadarpaṇāṃ dvābhyāṃ śeṣaṃ moharateriva |",
  "SA22n1423:310": "nairṛtyāṃ vinyased devīṃ śabdavajrāṃ tu ṣaḍbhujām ||146 ||",
  "SA22n1423:311": "pītavarṇāṃ trivaktrāṃ ca ratnasambhavamaulikām |",
  "SA22n1423:312": "vīṇāvyagradvihastāṃ ca śeṣaṃ māmakīvad bhavet ||147 ||",
  "SA22n1423:313": "vāyusthāne nyased devīṃ gandhavajrāṃ tu ṣaḍbhujām |",
  "SA22n1423:314": "raktavarṇāṃ trivaktrāṃ ca amitābhajaṭādharām ||148 ||",
  "SA22n1423:315": "śaṅkhavyagradvihastāṃ ca śeṣaiḥ pāṇḍaravāsinīm |",
  "SA22n1423:316": "aiśānyāṃ vinyased devīṃ rasavajrāṃ tu ṣaḍbhujām ||149 ||",
  "SA22n1423:317": "trimukhāṃ śyāmavarṇā ca dandubhisvaramaulikām |",
  "SA22n1423:318": "hastastharasabhāṇḍāṃ ca śeṣaistārāsamākṛtim ||150 ||",
  "SA22n1423:319": "vajrasattvaṃ samāliṅgya cakramadhye vyavasthitām |",
  "SA22n1423:320": "cintayet sparśavajrāṃ tu patitulyāṃ mukhādibhiḥ ||151 ||",
  "SA22n1423:321": "tṛtīye tu puṭe pūrve paṭṭikāyāṃ sṛjed vratī |",
  "SA22n1423:322": "maiṃ-thlīṃ bījaviniṣpanau maitreyakṣitigarbhakau ||152 ||",
  "SA22n1423:323": "praṇavena samutpannau vajrapāṇikhagarbhakau |",
  "SA22n1423:324": "paṭṭikāyāṃ sṛjenmantrīṃ dakṣiṇāyāṃ yathākramam ||153 ||",
  "SA22n1423:325": "o-hūṃkāraviniṣpannaṃ lokeśaṃ mañcughoṣakam |",
  "SA22n1423:326": "paścimāyāṃ sṛjedetāvuttarasyāṃ punaḥ sṛjet ||154 ||",
  "SA22n1423:327": "oṃ-saṃ-bījaviniṣpannaṃ saviṣkambhisamantakam |",
  "SA22n1423:328": "ete svanāthamukuṭā varnādyaistatsamāḥ punaḥ ||155 ||",
  "SA22n1423:329": "bhujaiḥ praharaṇaiścāpi svasvādhipatibhiḥ samāḥ |",
  "SA22n1423:330": "maitreyaḥ kevalaṃ savye nāgapuṣpaṃ bibharti ca ||156 ||",
  "SA22n1423:331": "saṃśodhyāyatanānyete divyanetrādidāyakāḥ |",
  "SA22n1423:332": "sattvānāṃ punarāgatya niṣīdantyāsaneṣu vai ||157 ||",
  "SA22n1423:333": "yamāntakṛnmantrabhavaṃ kṛṣṇaraktasitānanam |",
  "SA22n1423:334": "yamāntakaṃ sṛjenmantrī suliṅgagahanākulam ||158 ||",
  "SA22n1423:335": "daṇḍaṃ cakraṃ tathā vajraṃ savyahasteṣu dhārayan |",
  "SA22n1423:336": "hṛddeśe tarjanīpāśaṃ ghaṇṭā paraśuṃ ca vāmataḥ ||159 ||",
  "SA22n1423:337": "vighnān santrāsayan ghorān indrādīn sagaṇānapi |",
  "SA22n1423:338": "padmasūryaṃ samākramya pūrvasyāṃ diśi tiṣṭhati ||160 ||",
  "SA22n1423:339": "prajñāntakṛnmantrabhavaṃ ratnasambhavamaulikam |",
  "SA22n1423:340": "aparājitaṃ sṛjenmantrī śvetābhamahibhūṣaṇam ||161 ||",
  "SA22n1423:341": "sitakṛṣṇaraktavadanaṃ bṛhatkukṣiṃ trilocanam |",
  "SA22n1423:342": "daṃṣṭrākarālavikaṭaṃ sphuliṅgagahanākulam ||162 ||",
  "SA22n1423:343": "vajraṃ daṇḍaṃ tathā khaḍgaṃ savyahasteṣu dhārayan |",
  "SA22n1423:344": "hṛddeśe tarjanīpāśaṃ ghaṇṭāṃ paraśuṃ ca vāmataḥ ||163 ||",
  "SA22n1423:345": "vighnān santrāsayan ghorān pratyālīḍhapadena tu |",
  "SA22n1423:346": "padmasūryaṃ samākramya yāmyāṃ diśi sa tiṣṭhatio ||164 ||",
  "SA22n1423:347": "yamāntakṛnmantrabhavaṃ hayagrīvaṃ sṛjed vratī |",
  "SA22n1423:348": "padmarāganibhaṃ tryakṣaṃ raktakṛṣṇasitānanam ||165 ||",
  "SA22n1423:349": "karālāsyaṃ bṛhatkukṣimamitābhakirīṭinam |",
  "SA22n1423:350": "pratyālīḍhapadaṃ vīraṃ sphuliṅgagahanākulam ||166 ||",
  "SA22n1423:351": "padmaṃ khaṅgaṃ ca musalaṃ savyahasteṣu bhāvayet |",
  "SA22n1423:352": "ghaṇṭāṃ sagarvaparaśuṃ pāśaṃ savyetareṣu ca ||167 ||",
  "SA22n1423:353": "padmasūryaṃ samāruhya vyavalokya diśo daśa |",
  "SA22n1423:354": "vidhnasantrāsanaṃ kṛtvā vāruṇyāṃ diśi tiṣṭhati ||168 ||",
  "SA22n1423:355": "vidhnāntakṛnmantrabhavaṃ dundubhisvaramaulikam |",
  "SA22n1423:356": "nīlotpaladalaśyāmaṃ sṛjedamṛtakuṇḍalim ||169 ||",
  "SA22n1423:357": "nīlaraktasitāsyaṃ ca karālamukhavibhramam |",
  "SA22n1423:358": "bṛhatkukṣiṃ trinayanaṃ raktajvālāvibhūṣitam ||170 ||",
  "SA22n1423:359": "viśvavajraṃ tathā vakraṃ musalaṃ cāpi savyataḥ |",
  "SA22n1423:360": "dhārayaṃstarjanīpāśaṃ ghaṇṭāṃ paraśuṃ ca vāmataḥ ||171 ||",
  "SA22n1423:361": "vidhnasantrāsanaṃ kṛtvā pratyālīḍhapadena tu |",
  "SA22n1423:362": "padmasūryaṃ samāruhya kauberyāṃ diśi tiṣṭhati ||172 ||",
  "SA22n1423:363": "svamantrākṣaraniṣpannamacalaṃ ca sṛjet punaḥ |",
  "SA22n1423:364": "indranīlaprabhaṃ tryakṣaṃ śrīvairocanamaulikam ||173 ||",
  "SA22n1423:365": "daṃṣṭrākarālavadanaṃ kṛṣṇaraktasitānanam |",
  "SA22n1423:366": "aṭṭahāsaravaṃ ghoraṃ bṛhatkukṣiṃ mahābalam ||174 ||",
  "SA22n1423:367": "khaṅkaṃ vajraṃ tathā cakraṃ savyahasteṣu dhārayet |",
  "SA22n1423:368": "tarjanīṃ cāpi paraśuṃ pāśaṃ vāmeṣu pāṇiṣu ||178 ||",
  "SA22n1423:369": "vighnān jvarādikān hatvā pratyālīḍhapadena tu |",
  "SA22n1423:370": "padmasūryaṃ samāruhya vahnisthāne sa tiṣṭhati ||176 ||",
  "SA22n1423:371": "svamantrākṣaraniṣpannaṃ ṭakkirājaṃ sṛjed vratī |",
  "SA22n1423:372": "indranīlaprabhaṃ vīraṃ ratnasambhamaulikam ||177 ||",
  "SA22n1423:373": "kṛṣṇaraktasitāsyaṃ ca bṛhatkukṣiṃ bhayānakam |",
  "SA22n1423:374": "dadhānaṃ vajraṃ hūṃkāramudrāṃ paṇidvayena tu ||178 ||",
  "SA22n1423:375": "vajraṃ khaḍgaṃ ca savyābhyāṃ vāmataḥ pāśamaṅkuśam |",
  "SA22n1423:376": "pratyālīḍhena sūryastho nairṛtyāṃ vidhnanāśakaḥ ||179 ||",
  "SA22n1423:377": "svamantrākṣaranispannaṃ nīladṇḍaṃ sṛjed vratī |",
  "SA22n1423:378": "nīlameghanibhaṃ tryakṣamamitābhakirīṭinam ||180 ||",
  "SA22n1423:379": "nīlaraktasitāsyaṃ ca bṛhatkukṣiṃ bhayāvaham |",
  "SA22n1423:380": "daṇḍaṃ khaṅgaṃ tathā savyahasteṣu dhārayan ||181 ||",
  "SA22n1423:381": "hṛdeśe tarjanīpāśaṃ padmaṃ paraśuṃ ca vāmataḥ |",
  "SA22n1423:382": "hatvetyupadravabhayaṃ pratyālīḍhapade sthitaḥ ||182 ||",
  "SA22n1423:383": "padmasūryaṃ samāruhya vāyavyāṃ diśi tiṣṭhati |",
  "SA22n1423:384": "svamantrākṣaraniṣpannaṃ dundubhisvaramaulikam ||183 ||",
  "SA22n1423:385": "mahābalaṃ sṛjenmantrī nīlotpaladalaprabham |",
  "SA22n1423:386": "kṛṇṇaraktasitāsyaṃ ca tryakṣaṃ bhairavanāditam ||184 ||",
  "SA22n1423:387": "nāgabhūṣitasarvāṅgaṃ bṛhatkukṣiṃ bhayānakam |",
  "SA22n1423:388": "daṇḍaṃ khaḍgaṃ tathā cakraṃ savyahasteṣu dhārayan ||185 ||",
  "SA22n1423:389": "hṛddeśe tarjanīpāśaṃ padmaṃ paraśuṃ ca vāmataḥ |",
  "SA22n1423:390": "ḍākinyādibhayadhvaṃsī pratyālīḍhapadena saḥ ||186 ||",
  "SA22n1423:391": "padmasūryaṃ samāruhya aiśānyāṃ diśi tiṣṭhati |",
  "SA22n1423:392": "svamantrākṣaraniṣpannaṃ sṛjeduṣṇīṣacakriṇam ||187 ||",
  "SA22n1423:393": "ākāśaśyāmakaṃ ghoramakṣobhyakṛtaśekharam |",
  "SA22n1423:394": "kṛṣṇaraktasitāsyaṃ ca tryakṣaṃ lambodaraṃ vibhum ||188 ||",
  "SA22n1423:395": "vāmadakṣiṇahastābhyāmuṣṇīṣaṃ mūrdhniṃ dhārayan |",
  "SA22n1423:396": "vajraṃ padmaṃ ca savyābhyāṃ tarjanīkhaḍgamanyataḥ ||189 ||",
  "SA22n1423:397": "sarvopadravavidhvaṃsī pratyālīḍhapadodyataḥ |",
  "SA22n1423:398": "padmasūryaṃ samāruhya brahmasthāne sa tiṣṭhati ||190 ||",
  "SA22n1423:399": "svamantrākṣaraniṣpannaṃ sumbharājaṃ sṛjed vratī |",
  "SA22n1423:400": "ākāśasuprabhaṃ tryakṣaṃ kṛṣnaraktasitānanam ||191 ||",
  "SA22n1423:401": "bṛhatkukṣiṃ karālāsyamakṣobhyakṛtaśekharam |",
  "SA22n1423:402": "vajraṃ cakraṃ tathā ratnaṃ savyahasteṣu dhārayan ||192 ||",
  "SA22n1423:403": "hṛddeśe tarjanīpāśaṃ padmakhaḍgaṃ ca vāmataḥ |",
  "SA22n1423:404": "kālakūṭādikaṃ sarvaviṣaṃ sthāvarajaṅgamam ||193 ||",
  "SA22n1423:405": "hatvā vināyakān sarvān śāntiṃ kṛtvā tu sarvataḥ |",
  "SA22n1423:406": "ājñāṃ sampādya nikhilāṃ pratyālīḍhapade sthitaḥ |",
  "SA22n1423:407": "padmasūryaṃ samāruhya bhuvo'dhastāt sa tiṣṭhati ||194 ||",
  "SA22n1423:408": "utsṛjya maṇḍalaṃ sarvaṃ dvātriṃśaddevatāmayam |",
  "SA22n1423:409": "cakramadhyasthito bhūtvā sūkṣmayogamathārabhet ||194 ||",
  "SA22n1423:410": "nāsagre sarṣapaṃ cintet sarṣape sacarācaram |",
  "SA22n1423:411": "bhāvayejjñānapadaṃ ramyaṃ rahasyaṃ jñānakalpitam ||196 ||",
  "SA22n1423:412": "sthiraṃ tu sphārayed ratnamasthiraṃ naiva sphārayet |",
  "SA22n1423:413": "sphārayet pravarairmeghaibuddhajvālāsamaprabhaiḥ ||197 ||",
  "SA22n1423:414": "bhikṣāśinā na japtapyaṃ na ca bhaikṣarato bhavet |",
  "SA22n1423:415": "japenmantramabhinnāṅgaṃ sarvakāmopabhogakṛt ||198 ||",
  "SA22n1423:416": "uccārya saṃsphared vajraṃ samāptau saṃhāramādiśet |",
  "SA22n1423:417": "idaṃ tat sarvabuddhānāṃ japoktaṃ paramārthataḥ ||iti | 199 ||",
  "SA22n1423:418": "sūkṣmayogajapaṃ cāpi dvidhā kṛtvā yathāruci |",
  "SA22n1423:419": "ātmānaṃ ca punarmantrī tathatāyāṃ praveśayet ||200 ||",
  "SA22n1423:420": "maṇḍalasthāścaturdevyo na paśyantyastataḥ patim |",
  "SA22n1423:421": "gāthācatuṣṭayenetthaṃ bodhayanti mahāsukham ||201 ||",
  "SA22n1423:422": "tvaṃ vajrasattva bhuvaneśvara sattvadhāto",
  "SA22n1423:423": "trāyāhi māṃ ratinojñamahārthakāmaiḥ |",
  "SA22n1423:424": "kāmāhi māṃ janaka sattvamahāgrabandho",
  "SA22n1423:425": "yadīcchase jīvatu mahya nātha ||202 ||",
  "SA22n1423:426": "tvaṃ vajrakāya bahusattvapriyāgracakra",
  "SA22n1423:427": "buddhārthabodhiparamārthahitānudarśīṃ |",
  "SA22n1423:428": "rāgeṇa rāgasamayāṃ mama kāmayasva",
  "SA22n1423:429": "yadīcchase jīvatu mahya nātha ||203 ||",
  "SA22n1423:430": "tvaṃ vajravāca sakalasya hitānukampī",
  "SA22n1423:431": "lokārthakāryakaraṇe sada sampravṛttaḥ |",
  "SA22n1423:432": "kāmāhi māṃ sugatacarya samantabhadra",
  "SA22n1423:433": "yadīcchase jīvatu mahya nātha ||204 ||",
  "SA22n1423:434": "tvaṃ vajrakāma samayāgra mahāhitārtha",
  "SA22n1423:435": "saṃbuddhavaṃśatilakaḥ samatānukampī |",
  "SA22n1423:436": "kāmāhi mām guṇanidhiṃ bahuratnabhūtāṃ",
  "SA22n1423:437": "yadīcchase jīvatu mahya nātha ||205 ||",
  "SA22n1423:438": "evamutthāpitaṃ nāthaṃ sadbhūtaguṇakīrtanaiḥ |",
  "SA22n1423:439": "akṣobhyādisvabhāvena saṃstuvanti tathāgatāḥ ||206 ||",
  "SA22n1423:440": "akṣobhyavajra mahājñāna vajradhātu mahābudha |",
  "SA22n1423:441": "trimaṇḍala trivajrāgra bhāṣa guhyaṃ namo'stu te ||207 ||",
  "SA22n1423:442": "vairocana mahāśuddha vajraśānta mahārate |",
  "SA22n1423:443": "prakṛtiprabhāsvarān dharmān deśa vajra namo'stu te ||208 ||",
  "SA22n1423:444": "ratnarāja sugambhīra khavajrākāśanirmala |",
  "SA22n1423:445": "svabhāvaśuddha nirlepa bhāṣa guhyaṃ namo'stu te ||209 ||",
  "SA22n1423:446": "vajrāmitamahārāja nirvikalpa khavajriṇa |",
  "SA22n1423:447": "rājapāramitāprāpta bhāṣa vajra namo'stu te ||210 ||",
  "SA22n1423:448": "amoghavajra saṃbuddha sarvāśāparipūraka |",
  "SA22n1423:449": "śuddhasvabhāvasambhūta vajrasattva namo'stu te ||211 ||",
  "SA22n1423:450": "nutvātha buddhaiaranurāgya cakram",
  "SA22n1423:451": "prakāśya guhyaṃ paramaṃ yathāyatham |",
  "SA22n1423:452": "svakāyacakre viniveśya cakram",
  "SA22n1423:453": "mahāsukhastiṣṭhati nātha ekaḥ ||212 ||",
  "SA22n1423:454": "evaṃ caturyogakarastu yogī",
  "SA22n1423:455": "hūṃkāragarbhaṃ pravicintya lokam |",
  "SA22n1423:456": "dṛṣṭvā japat tadbhavavajrasattvaṃ",
  "SA22n1423:457": "vyutthāya taddhīrvicared yathāvad ||iti |213 ||",
  "SA22n1423:458": "samādhimālambayan mantrī śuṣkamūrtiryadā bhavet |",
  "SA22n1423:459": "vicintayedimaṃ yogaṃ kāyavākcittaprīṇanam ||214 ||",
  "SA22n1423:460": "vitastimātramākramya mūrdhni maṇḍalakalpanā |",
  "SA22n1423:461": "oṃkāraṃ tatragaṃ dhvātvā pañcāmṛtanipātanam ||215 ||",
  "SA22n1423:462": "anena vajrayogena tejasvī bhavati kṣaṇāt |",
  "SA22n1423:463": "kāyavākcittasausthityaṃ labhate nātra saṃśayaḥ ||216 ||",
  "SA22n1423:464": "evamabhyāsato mantrī śodhayed bodhayet yathā |",
  "SA22n1423:465": "hṛtkaṇṭhaṃ caiva saṃśodhyaṃ prīṇayecca tathāgatān ||217 ||",
  "SA22n1423:466": "hūṃkāreṇa ca saṃśodhya āḥkāreṇa tu bodhayet |",
  "SA22n1423:467": "jvālayet praṇavākrāntam iyamāhāraśodhanā ||218 ||",
  "SA22n1423:468": "kaṇṭhe śaṅkhaṃ vicintyādau tasmin hrīḥkārasambhavam |",
  "SA22n1423:469": "padmamaṣṭadalaṃ cinted hūṃkāraṃ karṇikopari ||219 ||",
  "SA22n1423:470": "hūṃkārajaṃ mahāvajraṃ pañcaśūkaṃ vibhāvayet |",
  "SA22n1423:471": "madhyaśūkāgre sañcinted oṃkāraṃ kaṇṭhaśodhanam ||220 ||",
  "SA22n1423:472": "meghanādaṃ hṛdi dhyātvā triśikhāgniṃ tataḥ spharet |",
  "SA22n1423:473": "tatrāhāraṃ ca juhuyād homamādhyātmikaṃ tvidam ||221 ||",
  "SA22n1423:474": "vāyavyaṃ dīpayed agniṃ vāruṇaṃ pacate tu saḥ |",
  "SA22n1423:475": "māhendramaṇḍalaṃ sthānaṃ yatra sañcarate haviḥ ||222 ||",
  "SA22n1423:476": "annaṃ pānaṃ ca yat kiñcit tat sarvaṃ vāruṇena tu |",
  "SA22n1423:477": "aśanaṃ mukhapadmena hṛtpadyaṃ sampraveśayet ||223 ||",
  "SA22n1423:478": "nābhipadmagataṃ paścāt sampuṭīkaraṇayogataḥ |",
  "SA22n1423:479": "gudapadmād vinirgatya bhaśmāntaṃ ca vinirdiśet ||224 ||",
  "SA22n1423:480": "na jarā nāpi rogaśca na mṛtyurna viṣādikam |",
  "SA22n1423:481": "nākālamaraṇaṃ tasya sarvopadravanāśanam ||iti | 225 ||",
  "SA22n1423:482": "śrīvajramālāvaramanthanena",
  "SA22n1423:483": "gūḍhaṃ samājāmbunidhiṃ mathitvā |",
  "SA22n1423:484": "yat sādanāṅgāmṛtamāpi tena",
  "SA22n1423:485": "lokaḥ samasto'maratāmupaitu ||226 ||",
  "SA22n1423:486": " || piṇḍīkramasādhanaṃ samāptam ||",
  "SA22n1423:487": " | kṛtirācāryaśrīnāgārjunapādānām |"
}