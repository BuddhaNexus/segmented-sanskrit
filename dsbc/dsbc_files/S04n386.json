{
  "S04n386:0": "sattvadhātuparimokṣaṇaṃ tṛtīyaṃ prakaraṇam |",
  "S04n386:1": "atha sarvanīvaraṇaviṣkambhī bhagavantametadavocat–kadā bhagavannāgacchati avalokiteśvaro bodhisattvo mahāsattvaḥ ?",
  "S04n386:2": "bhagavānāha–eṣa kulaputra avīcīmahānarakānniṣkramya pretanagaraṃ praviṣṭaḥ |",
  "S04n386:3": "tatrānekāni pretaśatasahasrāṇi purastāddhāvanti sma dagdhasthūṇākṛtibhirasthiyantravaducchritaiḥ parvatodarasaṃnibhaiḥ sūcīcchidropamamukhaiḥ |",
  "S04n386:4": "yadāvalokiteśvaro bodhisattvo mahāsattvaḥ pretanagaramupasaṃkrāmati,",
  "S04n386:5": "tadā sa pretanagaraḥ śītībhāvamanugacchati,",
  "S04n386:6": "sā ca vajrāśanirvyupaśamitā,",
  "S04n386:7": "sa ca dvārapālapurūṣa udbaddhabhiṇḍipālaḥ kālakūṭavyagrahasto lohitākṣaḥ |",
  "S04n386:8": "satatamasyānubhāvena maitracittaṃ saṃbhāvayati–na ca me īdṛśena karmabhūminā kṛtyam ||",
  "S04n386:9": "athāryāvalokiteśvaro bodhisattvo mahāsattvastaṃ ca sattvanikāyaṃ dṛṣṭvā mahākaruṇācittamutpādya daśabhyo hastāṅgulībhyo daśa vaitaraṇīrniṣkrāmayati |",
  "S04n386:10": "daśabhyaḥ pādāṅgulībhyo daśa vaitaraṇīrniṣkrāmayati |",
  "S04n386:11": "atikaruṇābhibhūtacetasā avalokiteśvarasya bodhisattvasya mahāsattvasya teṣāṃ sattvānāmantike sarvaromakūpebhyo'ṣṭāṅgavāriparipūrṇā mahānadyo niṣkrāmanti |",
  "S04n386:12": "yadā ca te pretasattvāstadudakamāsvādayanti,",
  "S04n386:13": "tadā te vipulakaṇṭhā bhavanti,",
  "S04n386:14": "paripūrṇagātrāśca bhavanti |",
  "S04n386:15": "tena caite divyarasarasāgropetenāhāreṇa saṃtarpitāśca bhavanti |",
  "S04n386:16": "tadā mānuṣikīṃ cetanāmupādāyaiva sāṃsārikīṃ cintāṃ vicintayanti–aho bata te jāmbudvīpakā manuṣyāḥ sukhitāḥ,",
  "S04n386:17": "ye śītalāṃ chāyāṃ parisevanti |",
  "S04n386:18": "sukhitāste jāmbudvīpakā manuṣyā ye mātāpitarau satataṃ parigrahamupasthānaṃ kurvanti |",
  "S04n386:19": "sukhitāste satpuruṣā ye kalyāṇamitraṃ satatasamitamanveṣayanti,",
  "S04n386:20": "parigrahaṃ paripālayanti |",
  "S04n386:21": "te satpurūṣāḥ sacetanā ye mahāyānaṃ satatasamitamavagāhayanti |",
  "S04n386:22": "te satpuruṣā ye āryāstān gomārgāya vāsamupavasanti |",
  "S04n386:23": "te satpurūṣā ye dharmadaṇḍikāmākoṭayanti |",
  "S04n386:24": "te satpuruṣāḥ ye truṭitasphuṭitān vihārān pratisaṃskāraṃ kurvanti,",
  "S04n386:25": "pratiṣṭhāpayanti |",
  "S04n386:26": "te satpuruṣā ye pūrvikāni stūpabimbāni truṭitasphuṭitāni viśīrṇabhūtāni pratisaṃskāraṃ kurvanti |",
  "S04n386:27": "te satpuruṣā ye dharmabhāṇakāṃllekhakān dhārakān vācakān sūtrarājasya śrāvakān satatasamitaṃ parisevanti copatiṣṭhanti ca |",
  "S04n386:28": "te satpurūṣā ye tathāgataprātihāryāṇi vividhāni ca tathāgatacaṃkramaṇāni dharmasarāṇi ca paśyanti |",
  "S04n386:29": "te satpurūṣā ye pratyekabuddhacaṃkramaṇāni paśyanti |",
  "S04n386:30": "te satpuruṣā ye'rhaccaṃkramaṇāni paśyanti |",
  "S04n386:31": "te satpuruṣā ye bodhisattvavikurvitāni caṃkramaṇāni paśyanti |",
  "S04n386:32": "ityevaṃ te pretaviṣayaṃ śarīramanuvicintya mānasānāṃ kāmānāmabhāvopapattiṃ prati parityajanti |",
  "S04n386:33": "tadā tasya sakāśāt 'kāraṇḍavyūha'mahāyānasūtraratna rājaśabdo niścarati |",
  "S04n386:34": "tadā teṣāṃ viṃśatiśikhara samudgataṃ satkāyadṛṣṭiśailaṃ jñānavajreṇa bhittvā sarve te sukhāvatyāṃ lokadhātāvupapannāḥ ākāṅkṣitamukhā nāma bodhisattvā upapannāḥ |",
  "S04n386:35": "athāvalokiteśvaro yadā te sattvadhātavaḥ parimokṣitāḥ suparimuktāśca,",
  "S04n386:36": "yadā te sarvasattvā bodhisattvabhūmāvupapannāḥ,",
  "S04n386:37": "tadā tataḥ pretanagarātpunarapi niṣkrāmati ||",
  "S04n386:38": "iti sattvadhātuparimokṣaṇaṃ nāma tṛtīyaṃ prakaraṇam ||"
}