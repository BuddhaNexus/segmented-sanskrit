{
    "849:0": "paramārthastavaḥ",
    "849:1": "kathaṃ stoṣyāmi te (taṃ)",
    "849:2": "nāthamanutpannamanālayam |",
    "849:3": "lokopamāmatikrāntaṃ vākpathātītagocaram || 1 ||",
    "849:4": "tathāpi yādṛśo vā'si tathatārtheṣu gocaraḥ |",
    "849:5": "lokaprajñaptimāgamya stoṣye'haṃ bhaktito gurum || 2 ||",
    "849:6": "anutpannasvabhāvena utpādaste na vidyate |",
    "849:7": "na gatirnāgatirnātha abhāvāya namo'stu te || 3 ||",
    "849:8": "na bhāvo nāpyabhāvo'si nocchedo nāpi śāśvataḥ |",
    "849:9": "na nityo nāpyanityastvamadvayāya namo'stu te || 4 ||",
    "849:10": "na hyeko haritamāñjiṣṭho varṇaste nopalabhyate |",
    "849:11": "na pītaḥ śuklaḥ kṛṣṇo vā avarṇāya namo'stu te || 5 ||",
    "849:12": "na mahān nāpi hrasvo'si na dīrghaḥ parimaṇḍalaḥ |",
    "849:13": "apramāṇagatiṃ prāpto'pramāṇāya namo'stu te || 6 ||",
    "849:14": "na dūre nāpi vāsanne nākāśe nāpi vā kṣitau |",
    "849:15": "na saṃsāre na nirvāṇe asthitāya namo'stu te || 7 ||",
    "849:16": "asthitaḥ sarvadharmeṣu dharmadhātugatiṃ gataḥ |",
    "849:17": "parāṃ gambhīratāṃ prāpto gambhīrāya namo'stu te || 8 ||",
    "849:18": "evaṃ stute stuto bhūyādathavā kiṃ vata stutaḥ |",
    "849:19": "śūnyeṣu sarvadharmeṣu kaḥ stutaḥ kena vā stutaḥ || 9 ||",
    "849:20": "kastvāṃ śaknoti saṃstotumutpādavyayavarjitam |",
    "849:21": "yasya nānto na madhyaṃ vā grāhyagrāho na vidyate || 10 ||",
    "849:22": "na gataṃ nāgataṃ stutvā sugataṃ gativarjitam |",
    "849:23": "tena puṇyena loko'yaṃ vrajatāṃ saugatīṃ gatim || 11 ||",
    "849:24": "śrī paramārthastavaḥ samāptaḥ |"
}