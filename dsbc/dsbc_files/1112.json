{
    "1112:0": "cittotpādasaṃvaravidhikramaḥ",
    "1112:1": "namo mañjuśriye kumārabhūtāya",
    "1112:2": "sarvadurgatito hīnaṃ sarvāvaraṇavarjitam|",
    "1112:3": "bodhicittaṃ namasyāmi sambuddhapadadāyakam||1||",
    "1112:4": "sambuddhaṃ cāpi saddharma bodhisattvagaṇānapi|",
    "1112:5": "likhāmi bodhisattvānāṃ yathāvad saṃvarakramam||2||",
    "1112:6": "tatra prathamaṃ sarvabuddha-bodhisattvavandanā-pūjādi-vidhipūrvakam,",
    "1112:7": "kalyāṇamitre śāstṛsaṃjñām utpādya evam adhyeṣitavyam- yathā pūrvatathāgatārhat-samyaksambuddhaiḥ mahābhūmisthitabodhisattvaiśca pūrvam anuttarasamyaksambodhau cittotpādaḥ kṛtaḥ tathā evaṃ nāmno mamāpi ācāryo'nuttarasamyaksambodhau cittam utpādayed iti triḥ vadet|",
    "1112:8": "evam adhyeṣya triśaraṇagamanam- samanvāhara ācārya|",
    "1112:9": "ahamevaṃnāmā etatkālaprabhṛti yāvadbodhimaṇḍaṃ dvipadānāṃ śreṣṭhaṃ buddhaṃ bhagavantaṃ śaraṇaṃ gacchāmi|",
    "1112:10": "samanvāhara ācārya|",
    "1112:11": "ahamevaṃnāmā etatkālaprabhṛti yāvadbodhimaṇḍaṃ dharmāṇāmuttamaṃ śāntavirāgaṃ dharma śaraṇaṃ gacchāmi|",
    "1112:12": "samanvāhara ācārya|",
    "1112:13": "ahamevaṃnāmā etatkālaprabhṛti yāvadbodhimaṇḍaṃ gaṇānāmuttamaṃ āryabodhisattvāvaivartikabodhisattvasaṃghaṃ śaraṇaṃ gacchāmi iti triḥ vadet|",
    "1112:14": "evaṃ viśiṣṭaṃ śaraṇagamanaṃ kṛttvā bhagavantaṃ śākyamuniṃ,",
    "1112:15": "daśadiśāṃ sarvabuddhān bodhisattvāṃśca manasā ālambya praṇamanaṃ yathālabdhaṃ pūjādikaṃ ca kuryāt|",
    "1112:16": "ācāryam sammukhaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya utkuṭukāsano'pi vā kṛtāñjaliḥ cittam utpādayet|",
    "1112:17": "daśadigavasthitāḥ sarve buddhabodhisattvāḥ! mām samanvāharata|",
    "1112:18": "ācārya! samanvāhara|",
    "1112:19": "ahamevaṃnāmā- asyāṃ jātāvanyāsu vā jātiṣvanavarāgre vā dāna-śīla-bhāvanāyaṃ kuśalamūlaṃ mayā kṛtaṃ syāt kāritaṃ kriyamāṇaṃ vā anumoditaṃ bhavet taiḥ kuśalamūlaiḥ yathā pūrvakaiḥ tathāgatārhatsamyaksambuddhaiḥ mahābhūmipraviṣṭaiḥ mahābodhisattvaiśca anuttarasaṃyaksambodhau cittamutpāditaṃ tathā evaṃnāmā ahamapi etatkālaprabhṛti yāvadbodhimaṇḍaṃ anuttarasamyakmahāsambodhau cittam utpādayeyam|",
    "1112:20": "atīrṇān sattvān tārayeyam|",
    "1112:21": "amuktasattvān mocayeyam|",
    "1112:22": "anāśvastān āśvāsayeyam|",
    "1112:23": "aparinirvṛtān parinirvāpayeyam|",
    "1112:24": "evaṃ triḥ vadet|",
    "1112:25": "tathaiva ācāryābhāve'pi svayaṃ bodhicittotpādavidhiḥ- tathāgataśākyamuniṃ daśadiksarvatathāgatāṃśca manasā vicintya vandanā-pūjādividhiṃ ca kṛtvā adhyeṣaṇāsahitamācāryapadavirahitaśaraṇagamanādikramaṃ pūrvavad niṣpādayet|",
    "1112:26": "evaṃ utpannacittaḥ pudgalaḥ bodhicittavṛddhyartha antaśo divā trivāraṃ rātrau ca trivāraṃ-",
    "1112:27": "buddhaṃ ca dharmañca gaṇottamaṃ ca yāvaddhi bodhiṃ śaraṇaṃ gato'smi|",
    "1112:28": "dānādikṛtyaiśca kṛtairmayaibhiḥ buddho bhaveyaṃ jagato hitāya||3||",
    "1112:29": "iti bodhicittamutpādayet|",
    "1112:30": "bodhicittavyāghātakebhyaścaturbhyo rdharmebhyo vyāvṛtto bhavet|",
    "1112:31": "katame catvāraḥ ?",
    "1112:32": "gurudakṣiṇīyavisaṃvādanam,",
    "1112:33": "pareṣu akaukṛtyasthānīyeṣu kaukṛtyopādanam,",
    "1112:34": "utpannacittebhyo bodhisattvebhyo dveṣeṇa avarṇabhāṣaṇam,",
    "1112:35": "sarvasattveṣu māyāśāṭhyācaraṇañca|",
    "1112:36": "bodhicittāvyāghātakān caturdharmān śikṣeta|",
    "1112:37": "katamāṃścaturaḥ ?",
    "1112:38": "jīvitasyāpi hetoḥ prajānan amṛṣāvādam,",
    "1112:39": "sarvasattveṣu adhyāśayaviśuddhyā sthitiḥ na māyāśāṭhyena,",
    "1112:40": "utpannacitteṣu bodhisattveṣu śāstṛsaṃjñāmutpādya daśasu dikṣu samyagguṇākhyānam,",
    "1112:41": "ye sattvāḥ kuśale sthāpitāḥ teṣām anuttarasamyaksambodhau sthāpanaṃ na tu śrāvakapratyekabuddhatveṣviti|",
    "1112:42": "viśeṣeṇābhijñāṃ śīghraṃ labdhukāmo bodhisattvaḥ ārya-avalokiteśvara-paripṛcchā-saptadharmaka-nāma-mahāyānasūtraṃ śikṣeta|",
    "1112:43": "bodhicittotpādānuśaṃsā tu “gaṇḍavyūhasūtrā“ -dibhyo jñātavyā|",
    "1112:44": "tatra prathamaṃ vidhivad utpannabodhicittasya bodhisattvasya sarvabodhisattvaśīlaśikṣāṃ suśikṣitukāmanayā bodhisattvaṃ bodhisattvasaṃvarasthitaṃ,",
    "1112:45": "bodhisattvasaṃvaravidhijñaṃ bodhisattvasaṃvarapradānena śiṣyānugrahasamartha kalyāṇamitraṃ namaskṛtya taccaraṇe nipatya adhyeṣaṇā- “ācārya ! tavāhaṃ bodhisattvaśīlasaṃvarasamādānamākāṃkṣāmyādātuṃ tadarhasyanuparodhena muhūrtamasmākamanukampayā dātuṃ śrotuñca“ ,",
    "1112:46": "“ityevaṃ trivāraṃ adhyeṣitavyam|",
    "1112:47": "“kulaputra ! tvaṃ śrṛṇu|",
    "1112:48": "tvam evaṃ sattvān anuttīrṇān uttārya,",
    "1112:49": "amuktān mocayitvā,",
    "1112:50": "anāśvatān āśvāsya,",
    "1112:51": "aparinirvṛttān parinirvāpya,",
    "1112:52": "buddhavaṃśānucchedam icchasi?",
    "1112:53": "tatastvaṃ cittotpādadārḍhya samādānadārḍhyañca kuru |",
    "1112:54": "“ na tvanyaiḥ saha pratispardhāhetave|",
    "1112:55": "nānyairbalād grāhito'si?",
    "1112:56": "evaṃ pṛcchet|",
    "1112:57": "tatpaścāt tathāgataśākyamuneḥ niṣiktāṃ pratimāṃ paṭacitram vā purato'vasthāpya tathāgataśākyamunyādīn daśadiksarvalokadhātvavasthitān sarvabuddhabodhisattvān purato bhāvayet|",
    "1112:58": "yathāśakti bāhyapañcapūjayā pūjāṃ vandanaṃ ca kuryāt|",
    "1112:59": "tadanantaraṃ kalyāṇamitram uccāsanasthitaṃ śāstṛsaṃjñayā namaskṛtya dakṣiṇaṃ jānumaṇḍalaṃ pṛthivyāṃ pratiṣṭhāpya utkuṭukāsanena vāpi kṛtāñjaliḥ kalyāṇamitraṃ bodhisattvasaṃvaragrahaṇāya evam adhyeṣayet-",
    "1112:60": "“ācāryo bodhisattvaśīlasaṃvarasamādānaṃ me śīghraṃ dadātu“ ityevaṃ trivāraṃ kalyāṇamitram adhyeṣeta|",
    "1112:61": "tataḥ kalyāṇamitra upaviṣṭa utthito vāpi saḥ bodhisattvasaṃvaragrāhakaṃ taṃ evaṃ paripṛcchet- “evaṃnāmā tvaṃ bodhisattvo'si bodhau ca kṛtapraṇidhānaḥ|",
    "1112:62": "evaṃ pṛṣṭe sati tena grāhakabodhisattvenāpi āmeti pratijñātavyam“|",
    "1112:63": "tataḥ 'akṣayāprameyānuttarapuṇyamahānidhibhūtaḥ sarvabuddhaguṇaratnākaro bodhisattvasaṃvaro'cireṇa adhigamyata' iti cintayan cittaprasādāt saharṣa tūṣṇībhūya kṛtāñjalistiṣṭhet|",
    "1112:64": "atha sa kalyāṇamitraḥ trikālasarvabodhisattvasarvaśikṣāpadāni sarvañca śīlaṃsaṃvaraśīlaṃ ,",
    "1112:65": "kuśaladharmasaṅgrāhakaśīlaṃ,",
    "1112:66": "sattvārthakriyāśīlañca samāsataḥ śiṣyam ababodhya- “sarvabodhisattvaśikṣāpadāni tāni ca sarvabodhisattvaśīlāni kiṃ mattaḥ gṛhītukāmo'si“ evaṃ śiṣyaṃ pṛcchet|",
    "1112:67": "tasmin tathā “gṛhītukāmo'smi“ iti pratijñāte sati bodhisattvasaṃvaro dātavyaḥ|",
    "1112:68": "tvamevaṃnāmā bhadanta āyuṣmān kulaputro vā mat bodhisattva ityeva saṃjñakāt “sarvāṇi bodhisattvaśikṣāpadāni sarvañca bodhisattvaśīlaṃ saṃvaraśīlaṃ kuśaladharmasaṃgrāhakaśīlaṃ sattvārthakriyāśīlañca|",
    "1112:69": "yāni śikṣāpadāni yacchīlamatītānāṃ sarvabodhisattvānāmabhūt|",
    "1112:70": "yāni śikṣāpadāni yacchīlamanāgatānāṃ sarvabodhisattvānāṃ bhaviṣyati|",
    "1112:71": "yāni śikṣāpadāni yacchīlametarhi daśasu dikṣu pratyutpannānāṃ sarvabodhisattvānāṃ bhavati|",
    "1112:72": "yeṣu śikṣāpadeśu yacchīle'tītāḥ sarvabodhisattvāḥ śikṣitavantaḥ|",
    "1112:73": "anāgatāḥ sarvabodhisattvāḥ śikṣiṣyante|",
    "1112:74": "pratyutpannāḥ sarvabodhisattvāḥ śikṣante|",
    "1112:75": "tena pratigṛhṇāmīti pratijñātavyam“|",
    "1112:76": "evam ācāryeṇa trivāraṃ “grahīṣyasi kiṃ“ iti uktvā śiṣyeṇa “ām sugṛhīṣyāmi“ iti trivāraṃ abhihite saṃvaraṃ samādadyāt|",
    "1112:77": "tataḥ sa kalyāṇamitraḥ śiṣyāya bodhisattvasaṃvaraṃ sattvā daśadiksarvabuddhabodhisattvebhyaḥ pañcāṅganamaskārapūrva kṛtāñjaliḥ evaṃ trivāraṃ vadet- “pratīgṛhītamanena evaṃnāmnā bodhisattvena mama evaṃnāmno bodhisattvasyāntikād yāvat trirapi bodhisattvaśīlasaṃvarasamādānam|",
    "1112:78": "so'hamevaṃnāmātmānaṃ sākṣibhūtamasyaitannāmno bodhisattvasya paramāryāṇāṃ viparokṣāṇāmapi sarvatra sarvasattvāviparokṣabuddhīnāṃ daśasu dikṣvanantāparyanteṣu lokadhātuṣvārocayāmyasmin bodhisattvaśīlasaṃvarasamādānam“|",
    "1112:79": "iti trivāraṃ daśadiksabuddhabodhisattvebhya uktvā,",
    "1112:80": "namaskṛtya ca guruśiṣyau uttiṣṭhetām|“",
    "1112:81": "tata utthāya kalyāṇamitraḥ bodhisattvasaṃvaragrāhakaṃ bodhisattvam evaṃ brūyāt-“evaṃnāma bodhisattva! tvaṃ śṛṇu- iyaṃ hi dharmatā|",
    "1112:82": "yadā bodhisattvena bodhisattvasaṃvarasamādānakarmavācanā parisampādyate tadā daśadiksarvabuddhakṣetreṣu buddhabodhisattveṣu etādṛṅnimittāni prādurbhavanti|",
    "1112:83": "te buddhabodhisattvā evaṃ kasmiṃścid buddhakṣetre evaṃnāmā bodhisattva evaṃnāmno bodhisattvād bodhisattvasaṃvarasamādānaṃ gṛhṇāti iti saṃjānanti“|",
    "1112:84": "ataḥ te bhagavanto buddhā te ca bodhisattvā dharmasnehāt putrān bhrātṛkāniva sandadhate|",
    "1112:85": "tathā sandhānāt puṇyajñānasambhāravṛddhirbhaviṣyatīti vaktavyam|",
    "1112:86": "atha tena kalyāṇamitreṇa sa bodhisattva evaṃ vaktvyaḥ|",
    "1112:87": "evaṃnāmabodhisattva|",
    "1112:88": "tvaṃ śṛṇu|",
    "1112:89": "bodhisattvasaṃvarasamādānamidaṃ aśraddadhānānām agre na vācyam|",
    "1112:90": "yato'śraddhebhyo bodhisattvasaṃvarapradarśane aśraddadhānā sattvāste bodhisattvasaṃvaraṃ aśraddhayā parityajanti|",
    "1112:91": "ato yāvad bodhisattvo bodhisattvasaṃvarasthitaḥ puṇyarāśiyukto bhavati tāvad aśraddhayā sa tenaiva apuṇyarāśinā ca yukto bhavati|",
    "1112:92": "yato bodhisattvaḥ sattvān sarvaduḥkhebhyaḥ parirakṣati anyāṃśca pāpebhyo nivārayati|",
    "1112:93": "ataḥ sakuśalo bodhisattvo gopāyati|",
    "1112:94": "atha śikṣāpadapārājikasthānabhūtān saṃvaranāśahetūn darśayitvā duṣkṛtān kliṣṭākliṣṭān api darśayet|",
    "1112:95": "kalyāṇamitraḥ samāsato'bodhisattvasaṃvaraviṃśakam' tathā bodhisattvabhūmeḥ śīlaparivarttañca bhāṣeta|",
    "1112:96": "bodhicittotpāda-bodhisattvasaṃvaravidhirmahācāryadīpaṅkaraśrījñāna-kṛtaḥ samāptaḥ||",
    "1112:97": "tenaiva bhāratīyopādhyāyena mahāsaṃśodhakalokacakṣuṣā bhikṣu-kuśalamatinā (dge vai blo gros ) cānūditaḥ||",
    "1112:98": "punastenaiva paṇḍitena lokacakṣuṣā bhikṣu-jayaśīlena (chul khrims rgyal va)",
    "1112:99": "ca saṃśodhya nirṇītaḥ||"
}