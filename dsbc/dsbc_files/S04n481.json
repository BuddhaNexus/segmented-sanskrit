{
  "S04n481:0": "24 samantamukhaparivartaḥ ||",
  "S04n481:1": "atha khalu akṣayamatirbodhisattvo mahāsattva utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇāmya bhagavantametadavocat-kena kāraṇena bhagavan avalokiteśvaro bodhisattvo mahāsattvo'valokiteśvara ityucyate?",
  "S04n481:2": "evamukte bhagavānakṣayamatiṃ bodhisattvaṃ mahāsattvametadavocat-iha kulaputra yāvanti sattvakoṭīnayutaśatasahasrāṇi yāni duḥkhāni pratyuanubhavanti,",
  "S04n481:3": "tāni sacedavalokiteśvarasya bodhisattvasya mahāsattvasya nāmadheyaṃ śṛṇuyuḥ,",
  "S04n481:4": "te sarve tasmādduḥkhaskandhād parimucyeran |",
  "S04n481:5": "ye ca kulaputra sattvā avalokiteśvarasya bodhisattvasya mahāsattvasya nāmadheyaṃ dhārayiṣyanti,",
  "S04n481:6": "sacette mahatyagniskandhe prapateyuḥ,",
  "S04n481:7": "sarve te avalokiteśvarasya bodhisattvasya mahāsattvasya tejasā tasmānmahato'gniskandhāt parimucyeran |",
  "S04n481:8": "sacet punaḥ kulaputra sattvā nadībhiruhyamānā avalokiteśvarasya bodhisattvasya mahāsattvasyākrandaṃ kuryuḥ,",
  "S04n481:9": "sarvāstā nadyasteṣāṃ sattvānāṃ gādhaṃ dadyuḥ |",
  "S04n481:10": "sacet punaḥ kulaputra sāgaramadhye vahanābhirūḍhānāṃ sattvakoṭīnayutaśatasahasrāṇāṃ hiraṇyasuvarṇamaṇimuktāvajravaiḍūryaśaṅkhaśilāpravālāśmagarbhamusāragalvalohitamuktādīnāṃ kṛtanidhīnāṃ sa potasteṣāṃ kālikāvātena rākṣasīdvīpe kṣiptaḥ syāt,",
  "S04n481:11": "tasmiṃśca kaścidevaikaḥ sattvaḥ syāt yo'valokiteśvarasya bodhisattvasya mahāsattvasyākrandaṃ kuryāt,",
  "S04n481:12": "sarve te parimucyeraṃstasmād rākṣasīdvīpāt |",
  "S04n481:13": "anena khalu punaḥ kulaputra kāraṇena avalokiteśvaro bodhisattvo mahāsattvo'valokiteśvara iti saṃjñāyate ||",
  "S04n481:14": "sacet kulaputra kaścideva vadhyotsṛṣṭo'valokiteśvarasya bodhisattvasya mahāsattvasyākrandaṃ kuryāt,",
  "S04n481:15": "tāni teṣāṃ vadhyaghātakānāṃ śastrāṇi vikīryeran |",
  "S04n481:16": "sacet khalu punaḥ kulaputra ayaṃ trisāhasramahāsāhasro lokadhāturyakṣarākṣasaiḥ paripūrṇo bhavet,",
  "S04n481:17": "te'valokiteśvarasya mahāsattvasya nāmadheyagrahaṇena duṣṭacittā draṣṭumapyaśaktāḥ syuḥ |",
  "S04n481:18": "sacetkhalu punaḥ kulaputra kaścideva sattvo dārvāyasmayairhaḍinigaḍabandhanairbaddho bhavet,",
  "S04n481:19": "aparādhyanaparādhī vā,",
  "S04n481:20": "tasyāvalokiteśvarasya bodhisattvasya mahāsattvasya nāmadheyagrahaṇena kṣipraṃ tāni haḍinigaḍabandhanāni vivaramanuprayacchanti |",
  "S04n481:21": "īdṛśaḥ kulaputra avalokiteśvarasya bodhisattvasya mahāsattvasya prabhāvaḥ ||",
  "S04n481:22": "sacetkulaputra ayaṃ trisāhasramahāsāhasro lokadhāturdhūrtairamitraiścauraiśca śastrapāṇibhiḥ paripūrṇo bhavet,",
  "S04n481:23": "tasmiṃścaikaḥ sārthavāho mahāntaṃ sārthaṃ ratnāḍhyamanardhyaṃ gṛhītvā gacchet |",
  "S04n481:24": "te gacchantastāṃścaurān dhūrtān śatrūṃśca śastrahastān paśyeyuḥ |",
  "S04n481:25": "dṛṣṭvā ca punarbhītāstrastā aśaraṇamātmānaṃ saṃjānīyuḥ |",
  "S04n481:26": "sa ca sārthavāhastaṃ sārthamevaṃ brūyāt-mā bhaiṣṭa kulaputrāḥ,",
  "S04n481:27": "mā bhaiṣṭa,",
  "S04n481:28": "abhayaṃdadamavalokiteśvaraṃ bodhisattvaṃ mahāsattvamekasvareṇa sarve samākrandadhvam |",
  "S04n481:29": "tato yūyamasmāccaurabhayādamitrabhayāt kṣiprameva parimokṣyadhve |",
  "S04n481:30": "atha khalu sarva eva sa sārthaḥ ekasvareṇa avalokiteśvaramākrandet-namo namastasmai abhayaṃdadāyāvalokiteśvarāya bodhisattvāya mahāsattvāyeti ||",
  "S04n481:31": "sahanāmagrahaṇenaiva sa sārthaḥ sarvabhayebhyaḥ parimukto bhavet |",
  "S04n481:32": "īdṛśaḥ kulaputra avalokiteśvarasya bodhisattvasya mahāsattvasya prabhāvaḥ ||",
  "S04n481:33": "ye kulaputra rāgacaritāḥ sattvāḥ,",
  "S04n481:34": "te'valokiteśvarasya bodhisattvasya mahāsattvasya namaskāraṃ kṛtvā vigatarāgā bhavanti |",
  "S04n481:35": "ye dveṣacaritāḥ sattvāḥ,",
  "S04n481:36": "te'valokiteśvarasya bodhisattvasya mahāsattvasya namaskāraṃ kṛtvā vigatadveṣā bhavanti |",
  "S04n481:37": "ye mohacaritāḥ sattvāḥ,",
  "S04n481:38": "te'valokiteśvarasya bodhisattvasya mahāsattvasya namaskāraṃ kṛtvā vigatamohā bhavanti |",
  "S04n481:39": "evaṃ maharddhikaḥ kulaputra avalokiteśvaro bodhisattvo mahāsattvaḥ ||",
  "S04n481:40": "yaśca kulaputra avalokiteśvarasya bodhisattvasya mahāsattvasya putrakāmo mātṛgrāmo namaskāraṃ karoti,",
  "S04n481:41": "tasya putraḥ prajāyate abhirūpaḥ prāsādiko darśanīyaḥ |",
  "S04n481:42": "putralakṣaṇasamanvāgato bahujanapriyo manāpo'varopitakuśalamūlaśca bhavati |",
  "S04n481:43": "yo dārikāmabhinandati,",
  "S04n481:44": "tasya dārikā prajāyate abhirūpā prāsādikā darśanīyā paramayā śubhavarṇapuṣkaratayā samanvāgatā dārikā-lakṣaṇasamanvāgatā bahujanapriyā manāpā avaropitakuśalabhūlā ca bhavati |",
  "S04n481:45": "īdṛśaḥ kulaputra avalokiteśvarasya bodhisattvasya mahāsattvasya prabhāvaḥ ||",
  "S04n481:46": "ye ca kulaputra avalokiteśvarasya bodhisattvasya mahāsattvasya namaskāraṃ kariṣyanti,",
  "S04n481:47": "nāmadheyaṃ ca dhārayiṣyanti,",
  "S04n481:48": "teṣāmamoghaphalaṃ bhavati |",
  "S04n481:49": "yaśca kulaputra avalokiteśvarasya bodhisattvasya mahāsattvasya namaskāraṃ kariṣyati,",
  "S04n481:50": "nāmadheyaṃ ca dhārayiṣyati,",
  "S04n481:51": "yaśca dvāṣaṣṭīnāṃ gaṅgānadīvālikāsamānāṃ buddhānāṃ bhagavatāṃ namaskāraṃ kuryāt,",
  "S04n481:52": "nāmadheyāni ca dhārayet,",
  "S04n481:53": "yaśca tāvatāmeva buddhānāṃ bhagavatāṃ tiṣṭhatāṃ dhriyatāṃ yāpayatāṃ cīvarapiṇḍapātaśayanāsanaglānapratyayabhaiṣajyapariṣkāraiḥ pūjāṃ kuryāt,",
  "S04n481:54": "tatkiṃ manyase kulaputra kiyantaṃ sa kulaputro vā kuladuhitā vā tatonidānaṃ puṇyābhisaṃskāraṃ prasavet?",
  "S04n481:55": "evamukte akṣayamatirbodhisattvo mahāsattvo bhagavantametadavocat-bahu bhagavan,",
  "S04n481:56": "bahu sugata sa kulaputro vā kuladuhitā vā tatonidānaṃ bahuṃ puṇyābhisaṃskāraṃ prasavet |",
  "S04n481:57": "bhagavānāha-yaśca kulaputra tāvatāṃ buddhānāṃ bhagavatāṃ satkāraṃ kṛtvā puṇyābhisaṃskāraḥ,",
  "S04n481:58": "yaśca avalokiteśvarasya bodhisattvasya mahāsattvasya antaśa ekamapi namaskāraṃ kuryāt nāmadheyaṃ ca dhārayet,",
  "S04n481:59": "samo'nadhiko'natirekaḥ puṇyābhisaṃskāraḥ ubhayato bhavet |",
  "S04n481:60": "yaśca teṣāṃ dvāṣaṣṭīnāṃ gaṅgānadīvālikāsamānāṃ buddhānāṃ bhagavatāṃ satkāraṃ kuryāt nāmadheyāni ca dhārayet,",
  "S04n481:61": "yaśca avalokiteśvarasya bodhisattvasya mahāsattvasya namaskāraṃ kuryāt nāmadheyaṃ ca dhārayet,",
  "S04n481:62": "etāvubhau puṇyaskandhau na sukarau kṣapayituṃ kalpakoṭīnayutaśatasahasrairapi |",
  "S04n481:63": "evamaprameyaṃ kulaputra avalokiteśvarasya bodhisattvasya mahāsattvasya nāmadhāraṇāt puṇyam ||",
  "S04n481:64": "atha khalvakṣayamatirbodhisattvo mahāsattvo bhagavantametadavocat-kathaṃ bhagavan avalokiteśvaro bodhisattvo mahāsattvo'syāṃ sahāyāṃ lokadhātau pravicarati?",
  "S04n481:65": "kathaṃ sattvānāṃ dharmaṃ deśayati?",
  "S04n481:66": "kīdṛśaścāvalokiteśvarasya bodhisattvasya mahāsattvasyopāyakauśalyaviṣayaḥ?",
  "S04n481:67": "evamukte bhagavānakṣayamatiṃ bodhisattvaṃ mahāsattvametadavocat-santi kulaputra lokadhātavaḥ yeṣvavalokiteśvaro bodhisattvo mahāsattvo buddharūpeṇa sattvānāṃ dharmaṃ deśayati |",
  "S04n481:68": "santi lokadhātavaḥ,",
  "S04n481:69": "yeṣvavalokiteśvaro bodhisattvo mahāsattvo bodhisattvarūpeṇa sattvānāṃ dharmaṃ deśayati |",
  "S04n481:70": "keṣāṃcit pratyekabuddharūpeṇa avalokiteśvaro bodhisattvo mahāsattvaḥ sattvānāṃ dharmaṃ deśayati |",
  "S04n481:71": "keṣāṃcicchrāvakarūpeṇa avalokiteśvaro bodhisattvo mahāsattvaḥ sattvānāṃ dharmaṃ deśayati |",
  "S04n481:72": "keṣāṃcid brahmarūpeṇāvalokiteśvaro bodhisattvo mahāsattvaḥ sattvānāṃ dharmaṃ deśayati |",
  "S04n481:73": "keṣāṃcicchakrarūpeṇāvalokiteśvaro bodhisattvo mahāsattvaḥ dharmaṃ deśayati ||",
  "S04n481:74": "keṣāṃcid gandharvarūpeṇāvalokiteśvaro bodhisattvo mahāsattvaḥ sattvānāṃ dharmaṃ deśayati |",
  "S04n481:75": "keṣāṃcid gandharvarūpeṇāvalokiteśvaro bodhisattvo mahāsattvaḥ sattvānāṃ dharmaṃ deśayati |",
  "S04n481:76": "yakṣavaineyānāṃ sattvānāṃ yakṣarūpeṇa dharmaṃ deśayati |",
  "S04n481:77": "īśvaravaineyānāṃ sattvānāmīśvararūpeṇa,",
  "S04n481:78": "maheśvaravaineyānāṃ sattvānāṃ maheśvararūpeṇa dharmaṃ deśayati |",
  "S04n481:79": "cakravartirājavaineyānāṃ sattvānāṃ cakravartirājarūpeṇa dharmaṃ deśayati |",
  "S04n481:80": "piśācavaineyānāṃ sattvānāṃ piśācarūpeṇa dharmaṃ deśayati |",
  "S04n481:81": "vaiśravaṇavaineyānāṃ sattvānāṃ vaiśravaṇarūpeṇa dharmaṃ deśayati |",
  "S04n481:82": "senāpativaineyānāṃ sattvānāṃ senāpatirūpeṇa dharmaṃ deśayati |",
  "S04n481:83": "brāhmaṇavaineyānāṃ sattvānāṃ brāhmaṇarūpeṇa dharmaṃ deśayati |",
  "S04n481:84": "vajrapāṇivaineyānāṃ sattvānāṃ vajrapāṇirūpeṇa dharmaṃ deśayati |",
  "S04n481:85": "evamacintyaguṇasamanvāgataḥ kulaputra avalokiteśvaro bodhisattvo mahāsattvaḥ |",
  "S04n481:86": "tasmāttarhi kulaputra avalokiteśvaraṃ bodhisattvaṃ mahāsattvaṃ pūjayadhvam |",
  "S04n481:87": "eṣa kulaputra avalokiteśvaro bodhisattvo mahāsattvo bhītānāṃ sattvānāmabhayaṃ dadāti |",
  "S04n481:88": "anena kāraṇena abhayaṃdada iti saṃjñāyate iha sahāyāṃ lokadhātau ||",
  "S04n481:89": "atha khalvakṣayamatirbodhisattvo mahāsattvo bhagavantametadavocat-dāsyāmo vayaṃ bhagavan avalokiteśvarāya bodhisattvāya mahāsattvāya dharmaprābhṛtaṃ dharmācchādam |",
  "S04n481:90": "bhagavānāhayasyedānīṃ kulaputra kālaṃ manyase |",
  "S04n481:91": "atha khalvakṣayamatirbodhasattvo mahāsattvaḥ svakaṇṭhādavartāya śatasahasramūlyaṃ muktāhāramavalokiteśvarāya bodhisattvāya mahāsattvāya dharmācchādamanuprayacchati sma-pratīccha satpuruṣa imaṃ dharmācchādaṃ mamāntikāt |",
  "S04n481:92": "sa na pratīcchati sma |",
  "S04n481:93": "atha khalvakṣayamatirbodhisattvo mahāsattvo'valokiteśvaraṃ bodhisattvaṃ mahāsattvametadavocat-pratigṛhāṇa tvaṃ kulaputra imaṃ muktāhāramasmākamanukampāmupādāya |",
  "S04n481:94": "atha khalvavalokiteśvaro bodhisattvo mahāsattvo'kṣayamaterbodhisattvasya mahāsattvasyāntikāt taṃ muktāhāraṃ pratigṛhṇāti sma akṣayamaterbodhisattvasya mahasattvasyānukampāmupādāya,",
  "S04n481:95": "tāsāṃ ca catasṛṇāṃ parṣadāṃ teṣāṃ ca devanāgayakṣagandharvāsuragarūḍakinnaramahoragamanuṣyāmanuṣyāṇāmanukampāmupādāya |",
  "S04n481:96": "pratigṛhya ca dvau pratyaṃśau kṛtavān |",
  "S04n481:97": "kṛtvā caikaṃ pratyaṃśaṃ bhagavate śākyamunaye dadāti sma,",
  "S04n481:98": "dvitīyaṃ pratyaṃśaṃ bhagavataḥ prabhūtaratnasya tathāgatasyārhataḥ samyaksaṃbuddhasya ratnastūpe samupanāmayāyāsa |",
  "S04n481:99": "īdṛśyā kulaputra vikurvayā avalokiteśvaro bodhisattvo mahāsattvo'syāṃ sahāyāṃ lokadhātāvanuvicarati ||",
  "S04n481:100": "atha khalu bhagavāṃstasyāṃ velāyāmimā gāthā abhāṣata—",
  "S04n481:101": "citradhvaja akṣayomatī",
  "S04n481:102": "etamarthaṃ paripṛcchi kāraṇāt ||",
  "S04n481:103": "kenā jinaputra hetunā",
  "S04n481:104": "ucyate hi avalokiteśvaraḥ ||1 ||",
  "S04n481:105": "atha sa diśatā vilokiyā",
  "S04n481:106": "praṇidhīsāgaru akṣayomati |",
  "S04n481:107": "citradhvajo'dhyabhāṣata",
  "S04n481:108": "śṛṇu caryāmavalokiteśvare ||2 ||",
  "S04n481:109": "kalpaśata nekakoṭyacintiyā",
  "S04n481:110": "bahubuddhāna sahasrakoṭibhiḥ |",
  "S04n481:111": "praṇidhāna yathā viśodhitaṃ",
  "S04n481:112": "statha śṛṇvāhi mama pradeśataḥ ||3 ||",
  "S04n481:113": "śravaṇo atha darśano'pi ca",
  "S04n481:114": "anupūrvaṃ ca tathā anusmṛtiḥ |",
  "S04n481:115": "bhavatīha amogha prāṇināṃ",
  "S04n481:116": "sarvaduḥkhabhavaśokanāśakaḥ ||4 ||",
  "S04n481:117": "saci agnikhadāya pātayed",
  "S04n481:118": "ghatanārthāya praduṣṭamānasaḥ |",
  "S04n481:119": "smarato avalokiteśvaraṃ",
  "S04n481:120": "abhisikto iva agni śāmyati ||5 ||",
  "S04n481:121": "saci sāgaradurgi pātaye-",
  "S04n481:122": "nnāgamakarasurabhūtaālaye |",
  "S04n481:123": "smarato avalokiteśvaraṃ",
  "S04n481:124": "jalarāje na kadācisīdati ||6 ||",
  "S04n481:125": "saci merutalātu pātayed",
  "S04n481:126": "ghatanārthāya praduṣṭamānasaḥ |",
  "S04n481:127": "smarato avalokiteśvaraṃ",
  "S04n481:128": "sūryabhūto va nabhe pratiṣṭhati ||7 ||",
  "S04n481:129": "vajrāmaya parvato yadi",
  "S04n481:130": "ghatanārthāya hi mūrdhni oṣaret |",
  "S04n481:131": "smarato avalokiteśvaraṃ",
  "S04n481:132": "romakūpa na prabhonti hiṃsitum ||8 ||",
  "S04n481:133": "saci śatrugaṇaiḥ parīvṛtaḥ",
  "S04n481:134": "śastrahastairvihiṃsacetasaiḥ |",
  "S04n481:135": "smarato avalokiteśvaraṃ",
  "S04n481:136": "maitracitta tada bhonti tatkṣaṇam ||9 ||",
  "S04n481:137": "saci āghatane upasthito",
  "S04n481:138": "vadhyaghātanavaśaṃgato bhavet |",
  "S04n481:139": "smarato avalokiteśvaraṃ",
  "S04n481:140": "khaṇḍakhaṇḍa tada śastra gacchiyuḥ ||10 ||",
  "S04n481:141": "saci dārumayairayomayai-",
  "S04n481:142": "rhaḍinigaḍairiha baddhabandhanaiḥ |",
  "S04n481:143": "smarato avalokiteśvaraṃ",
  "S04n481:144": "kṣiprameva vipaṭanti bandhanā ||11 ||",
  "S04n481:145": "mantrā bala vidya oṣadhī",
  "S04n481:146": "bhūta vetāla śarīranāśakā |",
  "S04n481:147": "smarato avalokiteśvaraṃ",
  "S04n481:148": "tān gacchanti yataḥ pravartitāḥ ||12 ||",
  "S04n481:149": "saci ojaharaiḥ parīvṛto",
  "S04n481:150": "nāgayakṣasurabhūtarākṣasaiḥ |",
  "S04n481:151": "smarato avalokiteśvaraṃ",
  "S04n481:152": "romakūpa na prabhonti hiṃsitum ||13 ||",
  "S04n481:153": "saci vyālamṛgaiḥ parīvṛta-",
  "S04n481:154": "stīkṣṇadaṃṣṭranakharairmahābhayaiḥ |",
  "S04n481:155": "smarato avalokiteśvaraṃ",
  "S04n481:156": "kṣipra gacchanti diśā anantataḥ ||14 ||",
  "S04n481:157": "saci dṛṣṭiviṣaiḥ parīvṛto",
  "S04n481:158": "jvalanārciśikhiduṣṭadāruṇaiḥ |",
  "S04n481:159": "smarato avalokiteśvaraṃ",
  "S04n481:160": "kṣiprameva te bhonti nirviṣāḥ ||15 ||",
  "S04n481:161": "gambhīra savidyu niścarī",
  "S04n481:162": "meghavajrāśani vāriprasravāḥ |",
  "S04n481:163": "smarato avalokiteśvaraṃ",
  "S04n481:164": "kṣiprameva praśamanti tatkṣaṇam ||16 ||",
  "S04n481:165": "bahuduḥkhaśatairupadrutān",
  "S04n481:166": "sattva dṛṣṭva bahuduḥkhapīḍitān |",
  "S04n481:167": "śubhajñānabalo vilokiyā",
  "S04n481:168": "tena trātaru gaje sadevake ||17 ||",
  "S04n481:169": "ṛddhībalapāramiṃgato",
  "S04n481:170": "vipulajñāna upāyaśikṣitaḥ |",
  "S04n481:171": "sarvatra daśaddiśī jage",
  "S04n481:172": "sarvakṣetreṣu aśeṣa dṛśyate ||18 ||",
  "S04n481:173": "ye ca akṣaṇadurgatī bhayā",
  "S04n481:174": "narakatiryagyamasya śāsane |",
  "S04n481:175": "jātījaravyādhipīḍitā",
  "S04n481:176": "anupūrvaṃ praśamanti prāṇinām ||19 ||",
  "S04n481:177": "atha khalu akṣamatirhṛṣṭatuṣṭamanā imā gāthā abhāṣata—",
  "S04n481:178": "śubhalocana maitralocanā",
  "S04n481:179": "prajñājñānaviśiṣṭalocanā |",
  "S04n481:180": "kṛpalocana śuddhalocanā",
  "S04n481:181": "premaṇīya sumukhā sulocanā ||20 ||",
  "S04n481:182": "amalāmalanirmalaprabhā",
  "S04n481:183": "vitimira jñānadivākaraprabhā |",
  "S04n481:184": "apahṛtānilajvalaprabhā",
  "S04n481:185": "pratapanto jagatī virocase ||21 ||",
  "S04n481:186": "kṛpasadguṇamaitragarjitā",
  "S04n481:187": "śubhaguṇa maitramanā mahāghanā |",
  "S04n481:188": "kleśāgni śamesi prāṇināṃ",
  "S04n481:189": "dharmavarṣaṃ amṛtaṃ pravarṣasi ||22 ||",
  "S04n481:190": "kalahe ca vivādavigrahe",
  "S04n481:191": "narasaṃgrāmagate mahābhaye |",
  "S04n481:192": "smarato avalokiteśvaraṃ",
  "S04n481:193": "praśameyā arisaṃgha pāpakā ||23 ||",
  "S04n481:194": "meghasvara dundubhisvaro",
  "S04n481:195": "jaladharagarjita brahmasusvaraḥ |",
  "S04n481:196": "svaramaṇḍalapāramiṃgataḥ",
  "S04n481:197": "smaraṇīyo avalokiteśvaraḥ ||24 ||",
  "S04n481:198": "smarathā smarathā sa kāṅkṣathā",
  "S04n481:199": "śuddhasattvaṃ avalokiteśvaram |",
  "S04n481:200": "maraṇe vyasane upadrave",
  "S04n481:201": "trāṇu bhoti śaraṇaṃ parāyaṇam ||25 ||",
  "S04n481:202": "sarvaguṇasya pāramiṃgataḥ",
  "S04n481:203": "sarvasattvakṛpamaitralocano |",
  "S04n481:204": "guṇabhūta mahāguṇodadhī",
  "S04n481:205": "vandanīyo avalokiteśvaraḥ ||26 ||",
  "S04n481:206": "yo'sau anukampako jage",
  "S04n481:207": "buddha bheṣyati anāgate'dhvani |",
  "S04n481:208": "sarvaduḥkhabhayaśokanāśakaṃ",
  "S04n481:209": "praṇamāmī avalokiteśvaram ||27 ||",
  "S04n481:210": "lokeśvara rājanāyako",
  "S04n481:211": "bhikṣudharmākaru lokapūjito |",
  "S04n481:212": "bahukalpaśatāṃścaritva ca",
  "S04n481:213": "prāptu bodhi virajāṃ anuttarām ||28 ||",
  "S04n481:214": "sthita dakṣiṇavāmatastathā",
  "S04n481:215": "vījayanta amitābhanāyakam |",
  "S04n481:216": "māyopamatā samādhinā",
  "S04n481:217": "sarvakṣetre jina gatva pūjiṣu ||29 ||",
  "S04n481:218": "diśi paścimataḥ sukhākarā",
  "S04n481:219": "lokadhātu virajā sukhāvatī |",
  "S04n481:220": "yatra eṣa amitābhanāyakaḥ",
  "S04n481:221": "saṃprati tiṣṭhati sattvasārathiḥ ||30 ||",
  "S04n481:222": "na ca istriṇa tatra saṃbhavo",
  "S04n481:223": "nāpi ca maithunadharma sarvaśaḥ |",
  "S04n481:224": "upapāduka te jinorasāḥ",
  "S04n481:225": "padmagarbheṣu niṣaṇṇa nirmalāḥ ||31 ||",
  "S04n481:226": "so caiva amitābhanāyakaḥ",
  "S04n481:227": "padmagarbhe viraje manorame |",
  "S04n481:228": "siṃhāsani saṃniṣaṇṇako",
  "S04n481:229": "śālarajo va yathā virājate ||32 ||",
  "S04n481:230": "so'pi tathā lokanāyako",
  "S04n481:231": "yasya nāsti tribhavesmi sādṛśaḥ |",
  "S04n481:232": "yanme puṇya stavitva saṃcitaṃ",
  "S04n481:233": "kṣipra bhomi yatha tvaṃ narottama ||33 || iti ||",
  "S04n481:234": "atha khalu dharaṇiṃdharo bodhisattvo mahāsattva utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇāmya bhagavantametadavocat-na te bhagavan sattvāḥ avarakeṇa kuśalamūlena samanvāgatā bhaviṣyanti,",
  "S04n481:235": "ye'valokiteśvarasya bodhisattvasya mahāsattvasyemaṃ dharmaparyāyaparivartaṃ śroṣyanti avalokiteśvarasya bodhisattvasya mahāsattvasya vikurvānirdeśaṃ samantamukhaparivartaṃ nāma avalokiteśvarasya bodhisattvasya vikurvaṇaprātihāryam ||",
  "S04n481:236": "asmin khalu punaḥ samantamukhaparivarte bhagavatā nirdeśyamāne tasyāḥ parṣadaścaturaśītināṃ prāṇisahasrāṇāmasamasamāyāmanuttarāyāṃ samyaksaṃbodhau cittānyutpannānyabhūvan ||",
  "S04n481:237": "iti śrīsaddharmapuṇḍarīke dharmaparyāye samantamukhaparivarto nāmāvalokiteśvara-",
  "S04n481:238": "vikurvaṇanirdeśaścaturviśatimaḥ ||"
}