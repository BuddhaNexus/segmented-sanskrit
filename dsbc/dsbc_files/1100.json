{
    "1100:0": "3 bodhicittaparigraho nāma tṛtīyaḥ paricchedaḥ|",
    "1100:1": "adhunā pāpadeśanānantaraṃ puṇyānumodanāmāha-",
    "1100:2": "apāyaduḥkhaviśrāmaṃ sarvasattvaiḥ kṛtaṃ śubham|",
    "1100:3": "anumode pramodena sukhaṃ tiṣṭhantu duḥkhitāḥ||1||",
    "1100:4": "narakādigatau duḥkhamanubhavanto hi pariśrāntāḥ sukṛtavipākamadhigamya pratilabdhasukhā viśrāmyanti kiyatkālam|",
    "1100:5": "anumode prasādena iti saṃpraharṣayāmi prasannacittaḥ|",
    "1100:6": "anumodanāpi trividhā-manasā kāyena vācā ca|",
    "1100:7": "tatra prasannacittaḥ saṃpraharṣayati manasā,",
    "1100:8": "kāyena romaharṣaśrupātagātrakampādikamanubhavan,",
    "1100:9": "vācā ca saṃprahṛṣṭacetanaḥ tathāvidhāmeva vācamuccārayan,",
    "1100:10": "sādhu kṛtaṃ bhadrakaṃ kṛtamiti|",
    "1100:11": "sukhaṃ tiṣṭhantu duḥkhitā iti yadarthaṃ taistatkarma kṛtam,",
    "1100:12": "tadapi teṣāṃ samṛdhyatu iti bhāvaḥ||",
    "1100:13": "laukikaṃ karmānumodya lokottaramanumodamānaḥ prāha-",
    "1100:14": "saṃsāraduḥkhanirmokṣamanumode śarīriṇām|",
    "1100:15": "bodhisattvatvabuddhatvamanumode ca tāyinām||2||",
    "1100:16": "duḥkhanirmokṣamiti śrāvakabodhiḥ pratyekabuddhabodhirvā|",
    "1100:17": "cittaṃ vā tadarthamutpāditaṃ tathocyate|",
    "1100:18": "tadā bodhitrayamapi tadgāhaḥ|",
    "1100:19": "śarīriṇāmiti prāṇinām|",
    "1100:20": "bodhisattvatvabuddhatvamiti bodhisattvatvaṃ bhagavatāṃ hetvavasthām,",
    "1100:21": "buddhatvaṃ phalāvasthāmiti|",
    "1100:22": "tāyināmiti svādhigatamārgadeśakānām|",
    "1100:23": "yaduktam-tāyaḥ svadṛṣṭamārgoktiḥ iti|",
    "1100:24": "tadvidyate yeṣāmiti|",
    "1100:25": "athavā-tāyaḥ saṃtānārthaḥ āsaṃsāramapratiṣṭhitanirvāṇatayāvasthāyinām||",
    "1100:26": "bodhisattvānāṃ puṇyānumodanāṃ kurvannāha-",
    "1100:27": "cittotpādasamudrāṃśca sarvasattvasukhāvahān|",
    "1100:28": "sarvasattvahitādhānānanumode ca śāsinām||3||",
    "1100:29": "cittotpādāḥ pratikṣaṇabhāvino'paryantāgādhatayā samudrā iva samudrāḥ tān|",
    "1100:30": "kiṃbhūtān ? sarvasattvasukhāvahān sarvasattvānāṃ sukhamāvahantīti tadrasaikanimnasvabhāvānityarthaḥ|",
    "1100:31": "sarvasattvahitādhānāniti hitavidhāyakān|",
    "1100:32": "śāsināmiti śāsanaṃ śāsaḥ buddhatvopāyābhyāsaḥ,",
    "1100:33": "tadarthatvādupacārāt|",
    "1100:34": "tadvidyate yeṣāmiti śāsino bodhisattvāḥ| taduktam-",
    "1100:35": "upāyābhyāsa evāyaṃ tādarthyācchāsanaṃ matam| iti||",
    "1100:36": "athavā-śāsituṃ śīlaṃ yeṣāmiti śāsinaḥ|",
    "1100:37": "bodhisattvā hi dānādibhiḥ saṃgrahavastubhiḥ sattvān saṃgṛhya sanmārge'vatārayanti||",
    "1100:38": "etāvatā anumodanā kathitā|",
    "1100:39": "adhyeṣaṇāṃ kathayannāha-",
    "1100:40": "sarvāsu dikṣu saṃbuddhān prārthayāmi kṛtāñjaliḥ|",
    "1100:41": "dharmapradīpaṃ kurvantu mohādduḥkhaprapātinām||4||",
    "1100:42": "dharmapradīpaṃ kurvantviti ajñānatamovṛtānāṃ sattvānāṃ mārgāmārgaviśeṣaparijñānavikalānāṃ dharmadeśanātmakamālokaṃ kurvantu||",
    "1100:43": "etāvatā adhyeṣaṇā kathitā|",
    "1100:44": "yācanāmupadarśayannāha-",
    "1100:45": "nirvātukāmāṃśca jinān yācayāmi kṛtāñjaliḥ|",
    "1100:46": "kalpānanantāṃstiṣṭhantu mā bhudandhamidaṃ jagat||5||",
    "1100:47": "kṛtakṛtyatayā parinirvāṇaṃ gantumanasaḥ|",
    "1100:48": "aparyantakalpān sthitaye yācayāmi|",
    "1100:49": "mā bhūdandhamiti pūrvavanmārgājñānaniścetanaṃ mā bhūt|",
    "1100:50": "anenāpi yācanā proktā||",
    "1100:51": "yācanānāntaramidānīṃ pariṇāmanāmāha-",
    "1100:52": "evaṃ sarvamidaṃ kṛtvā yanmayāsāditaṃ śubham|",
    "1100:53": "tena syāṃ sarvasattvānāṃ sarvaduḥkhapraśāntikṛt||6||",
    "1100:54": "evamuktakrameṇa sarvamidaṃ pūjāpāpadeśanāpuṇyānumodanādi kṛtvā vidhāya yanmayā āsāditaṃ prāptaṃ śubhaṃ sukṛtaṃ tena śubhena syāṃ bhaveyaṃ sarvasattvānāṃ samastaprāṇabhṛtāṃ sarvaduḥkhapraśāntikṛditi niḥśeṣavyasanapraśamanasamartho bhaveyam||",
    "1100:55": "iti sāmānyena pariṇamayya punarviśeṣeṇāha-",
    "1100:56": "glānānāmasmi bhaiṣajyaṃ bhaveyaṃ vaidya eva ca|",
    "1100:57": "tadupasthāyakaścaiva yāvadrogāpunarbhavaḥ||7||",
    "1100:58": "teneti sarvatra yathāyogaṃ saṃbandhanīyam|",
    "1100:59": "glānānāmiti vyādhipīḍitānām|",
    "1100:60": "bhaiṣajyamiti auṣadham|",
    "1100:61": "vaidyaścikitsakaḥ|",
    "1100:62": "tadupasthāyakaḥ tasya glānasya paricārakaḥ|",
    "1100:63": "rogāpunarbhava iti yāvad vyādhinivṛttiḥ syāt||",
    "1100:64": "kṣutpipāsāvyathāṃ hanyāmannapānapravarṣaṇaiḥ|",
    "1100:65": "durbhikṣāntarakalpeṣu bhaveyaṃ pānabhojanam||8||",
    "1100:66": "kṣud bubhukṣā|",
    "1100:67": "pipāsā tṛṣṇā|",
    "1100:68": "tayorvyathā,",
    "1100:69": "tābhyāṃ vā vyathā|",
    "1100:70": "tāṃ hanyāṃ nivarteyam|",
    "1100:71": "annapānapravarṣaṇaiḥ prabandhāhārapānasaṃpādanaiḥ|",
    "1100:72": "durbhikṣāntarakalpeṣviti-",
    "1100:73": "kalpasya śastrarogābhyāṃ durbhikṣeṇa ca nirgamaḥ| iti||",
    "1100:74": "tatra daśavarṣāyuṣi prajāyāmantarakalpaparyante durbhikṣeṇa saṃvartaḥ prādurbhavati varṣān sapta,",
    "1100:75": "māsān sapta,",
    "1100:76": "divasānapi saptaiva| yaduktam-",
    "1100:77": "kalpasya śastrarogābhyāṃ durbhikṣeṇa vinirgamaḥ|",
    "1100:78": "divasān sapta māsāṃśca varṣāścaiva yathākramam||iti|",
    "1100:79": "tatra annapānābhāvādanyonyamāṃsāsthibhakṣaṇameva āhāraḥ|",
    "1100:80": "tadapi kecidalabhamānā āhāravaikalyācca mriyante|",
    "1100:81": "tatra bhaveyaṃ pānabhojanam||",
    "1100:82": "daridrāṇāṃ ca sattvānāṃ nidhiḥ syāmahamakṣayaḥ|",
    "1100:83": "nānopakaraṇākārairupatiṣṭheyamagrataḥ||9||",
    "1100:84": "daridrāṇāmiti dhanavikalānām|",
    "1100:85": "akṣaya iti ākṛṣyamāṇadhano'pi yo na kṣīyate|",
    "1100:86": "nānopakaraṇākārairiti śayanāsanavasanabhojanābharaṇavilepanaprabhṛti yadyadabhilaṣanti sattvāḥ,",
    "1100:87": "taistairupakaraṇaviśeṣākāraiḥ ahameva upatiṣṭheyaṃ pratyupasthito bhaveyam|",
    "1100:88": "teṣāṃ daridrāṇāṃ sattvānāmagrataḥ purataḥ|",
    "1100:89": "idaṃ ca pariṇāmanamāryavajradhvajasūtre vistareṇa pratipāditam|",
    "1100:90": "tatredamuktam-",
    "1100:91": "sa tāni kuśalamūlāni pariṇāmayan evaṃ pariṇāmayati-anenāhaṃ kuśalamūlena sarvasattvānāṃ layanaṃ bhaveyaṃ sarvaduḥkhaskandhavinivartanatayā|",
    "1100:92": "sarvasattvānāṃ trāṇaṃ bhaveyaṃ sarvakleśaparimocanatayā|",
    "1100:93": "sarvasattvānāṃ śaraṇaṃ bhaveyaṃ sarvabhayārakṣaṇatayā|",
    "1100:94": "sarvasattvānāṃ gatirbhaveyaṃ sarvabhūmyanugamanatayā|",
    "1100:95": "sarvasattvānāṃ parāyaṇaṃ bhaveyamatyantayogakṣemapratilambhanatayā|",
    "1100:96": "sarvasattvānāmāloko bhaveyaṃ vitimirajñānasaṃdarśanatayā|",
    "1100:97": "sarvasattvānāmulkā bhaveyamavidyātamondhakāravinivartanatayā|",
    "1100:98": "ityādi vistaraḥ|",
    "1100:99": "idamuktvā punaridamāha-tatrādhyāśayataḥ pariṇamayatio na vacanamātreṇa|",
    "1100:100": "taccodagracittaḥ pariṇamayati|",
    "1100:101": "hṛṣṭacittaḥ pariṇamayati|",
    "1100:102": "prasannacittaḥ pariṇamayati|",
    "1100:103": "pramuditacittaḥ strigdhacittaḥ pariṇamayati|",
    "1100:104": "maitracittaḥ premacitto'nugrahacitto hitacittaḥ sukhacittaḥ pariṇamayati|",
    "1100:105": "iti vistaraḥ||",
    "1100:106": "idānīmātmabhāvādiparityāgaṃ kurvannāha-",
    "1100:107": "ātmabhāvāṃstathā bhogān sarvatryadhvagataṃ śubham|",
    "1100:108": "nirapekṣastyajāmyeṣa sarvasattvārthasiddhaye||10||",
    "1100:109": "ātmabhāvāniti sarvagaticyutyupapattiṣu sarvakāyān|",
    "1100:110": "nirapekṣaḥ sarvaprakāreṇa nirāsaṅga ityarthaḥ|",
    "1100:111": "tyajāmi utsṛjāmi|",
    "1100:112": "dadāmītyarthaḥ|",
    "1100:113": "bhogāniti upabhogyavastūni hayagajarathaprāsādādyāśrayastrakcandanavastrābharaṇakanyādīni|",
    "1100:114": "sarvatryadhvagataṃ śubhamiti sarvatraidhātukasaṃgṛhītaṃ puṇyāneñjayasvabhāvam|",
    "1100:115": "yadi vā dānaśīlādiprasūtaṃ bhāvanāmayaṃ ca|",
    "1100:116": "tryadhvagatam atītānāgatapratyutpannam|",
    "1100:117": "syādetat-anāgatasya asatsvabhāvasya ko'yamutsargo nāma ? satyam|",
    "1100:118": "kiṃ tu tatsaṃbhavakāle tatrāsaṅganivāraṇārthamevamucyate,",
    "1100:119": "idānīmeva tatparityāgāt,",
    "1100:120": "āśayasya viśuddhivardhanārthaṃ ca|",
    "1100:121": "etadevāha-nirapekṣa iti|",
    "1100:122": "tadvipākasya svārthe'napekṣaḥ|",
    "1100:123": "kimarthamevamanuṣṭhīyate ityāha-sarvasattvārthasiddhaye iti|",
    "1100:124": "sarvasattvānāṃ traidhātukavartināmabhyudayaniḥśreyasalakṣaṇārthaniṣpattaye|",
    "1100:125": "atītānāgataśubhotsargastu āryākṣayamatisūtre'bhihitaḥ| yaduktam-",
    "1100:126": "kuśalānāṃ ca cittacaitasikānāmanusmṛtiḥ,",
    "1100:127": "anusmṛtya ca bodhipariṇāmanā,",
    "1100:128": "ida matītakauśalyam|",
    "1100:129": "yā anāgatānāṃ kuśalamūlānāṃ nidhyaptirbodherāmukhīkarmasamanvāhāraḥ,",
    "1100:130": "ye ye utpatsyante kuśalāścittotpādāḥ,",
    "1100:131": "tānanuttarāyāṃ samyaksaṃbodhau pariṇāmayiṣyāmi|",
    "1100:132": "idamanāgatakauśalyam|",
    "1100:133": "iti vistaraḥ|",
    "1100:134": "sarvatyāgādhimuktiṃ paripūrye parityāgacittavegāt tena kāyaprayogeṇa utsṛṣṭasarvaparigrahaḥ|",
    "1100:135": "sarvaparigrahamūlādbhavaduḥkhādvimukto mukta ityucyate|",
    "1100:136": "iti vistaraḥ||",
    "1100:137": "nanu ca ātmārthamapi kiṃcidrakṣitumucitamiti mātsaryaṃ nirākurvannāha-",
    "1100:138": "sarvatyāgaśca nirvāṇaṃ nirvāṇārthi ca me manaḥ|",
    "1100:139": "tyaktavyaṃ cenmayā sarva varaṃ sattveṣu dīyatām||11||",
    "1100:140": "sarveṣāṃ sāsravātmabhāvādīnāṃ nirvāṇaṃ mokṣaḥ|",
    "1100:141": "tadarthi ca me manaḥ,",
    "1100:142": "tadarthi ca mama cittam|",
    "1100:143": "tyaktavyaṃ cediti|",
    "1100:144": "nirvāṇasamaye yadi sarvamātmabhāvādi avaśyaṃ parityajya yātavyaṃ mayā,",
    "1100:145": "tadā varaṃ sattveṣu dīyatām,",
    "1100:146": "kimanena mātsaryahetunā vidhṛteneti bhāvaḥ||",
    "1100:147": "tasmādidamihānurūpamityāha-",
    "1100:148": "yaścāsukhīkṛtaścātmā mayāyaṃ sarvadehinām|",
    "1100:149": "yathākāmaṃgamakāritāyāṃ niyukto mayāyamātmā kāyaḥ|",
    "1100:150": "sarvadehināṃ sarvasattvānāṃ kṛte|",
    "1100:151": "etadeva darśayannāha-",
    "1100:152": "ghrantu nindantu vā nityamākirantu ca pāṃsubhiḥ||12||",
    "1100:153": "krīḍantu mama kāyena hasantu vilasantu ca|",
    "1100:154": "dattastebhyo mayā kāyaścintayā kiṃ mamānayā||13||",
    "1100:155": "kārayantu ca karmāṇi yāni teṣāṃ sukhāvaham|",
    "1100:156": "daṇḍādibhistāḍayantu vā,",
    "1100:157": "avarṇavādairjugupsantu,",
    "1100:158": "ākirantu ca pāṃsubhiḥ,",
    "1100:159": "dhūlibhiravakirantu|",
    "1100:160": "dattastebhyo mayā kāya iti,",
    "1100:161": "sarvaḥ sarveṇa mayā teṣāṃ parityaktaḥ,",
    "1100:162": "kiṃ mama samaviṣamacintayā ?",
    "1100:163": "kārayantu karmāṇīti anavadyāni| etadevāha-",
    "1100:164": "anarthaḥ kasyacinmā bhūnmāmālambya kadācana||14||",
    "1100:165": "aniṣṭaṃ kasyacitprāṇino mā bhūt,",
    "1100:166": "māmāśritya kadācana,",
    "1100:167": "iha paratra vā||",
    "1100:168": "yeṣāṃ kruddhāprasannā vā māmālambya matirbhavet|",
    "1100:169": "teṣāṃ sa eva hetuḥ syānnityaṃ sarvārthasiddhaye||15||",
    "1100:170": "yeṣāṃ kruddhā yeṣāmaprasannā vā matiścittaṃ bhavet,",
    "1100:171": "teṣāṃ kruddhāprasannamatīnāṃ sa eva hetuḥ syāt,",
    "1100:172": "kruddhā aprasannā matireva|",
    "1100:173": "puṃstvaṃ tu tacchabdasya hetusamānādhikaraṇatayā|",
    "1100:174": "sarvārthasiddhaya iti ātmaparābhyudayaniḥśreyasaniṣpattaye||",
    "1100:175": "abhyākhyāsyanti māṃ ye ca ye cānye'pyapakāriṇaḥ|",
    "1100:176": "utprāsakāstathānye'pi sarve syurbodhibhāginaḥ||16||",
    "1100:177": "abhyākhyāsyanti iti mithyāropitadoṣeṇa dūṣayiṣyanti|",
    "1100:178": "anye'pi ye kāyikaṃ mānasikaṃ vā apakāraṃ kariṣyanti|",
    "1100:179": "utprāsakā iti upahāsakāḥ,",
    "1100:180": "viḍambakāriṇo vā|",
    "1100:181": "tathā anye'pi udāsīnāḥ prasannāśca|",
    "1100:182": "sarve bhaveyurbuddhatvalābhinaḥ||",
    "1100:183": "anāthānāmahaṃ nāthaḥ sārthabāhaśca yāyinām|",
    "1100:184": "pārepsūnāṃ ca naubhūtaḥ setuḥ saṃkrama eva ca||17||",
    "1100:185": "anāthānāmiti sāṃnāyyānveṣiṇām|",
    "1100:186": "sārthavāhaśca yāyināmiti sārthamukhyo mārgaprapannānām|",
    "1100:187": "pārepsūnāmiti nadyādīnāṃ pārimakūlaṃ gantukāmānām||",
    "1100:188": "dīpārthināmahaṃ dīpaḥ śayyā śayyārthināmaham|",
    "1100:189": "dāsārthināmahaṃ dāso bhaveyaṃ sarvadehinām||18||",
    "1100:190": "dīpārthināmiti andhakārāvasthitānām|",
    "1100:191": "śayyārthināmiti śayanābhilāṣiṇām|",
    "1100:192": "dāsārthināmiti upasthānārthaṃ ye bhṛtyakarmakarādīnicchanti||",
    "1100:193": "cintāmaṇirbhadraghaṭaḥ siddhavidyā mahauṣadhiḥ|",
    "1100:194": "bhaveyaṃ kalpavṛkṣaśca kāmadhenuśca dehinām||19||",
    "1100:195": "cintāmaṇiriti cintitaphaladātā ratnaviśeṣaḥ|",
    "1100:196": "bhadraghaṭa iti yadyadvastu abhilaṣitamabhisaṃdhāya asmin hastaṃ prakṣipet,",
    "1100:197": "tatsarvaṃ saṃpadyate|",
    "1100:198": "siddhavidyeti siddhamantraḥ yadyatkarma tayā kriyate,",
    "1100:199": "tatsarvaṃ sidhyati|",
    "1100:200": "mahauṣadhiriti yadekaiva sarvopadravapīḍāpraśamanahetuḥ|",
    "1100:201": "kalpavṛkṣaśceti kalpitārthasaṃpādako vṛkṣaviśeṣaḥ|",
    "1100:202": "kāmadhenuśceti yā vāñchitadohaṃ duhyate||",
    "1100:203": "pṛthivyādīni bhūtāni niḥśeṣākāśavāsinām|",
    "1100:204": "sattvānāmaprameyāṇāṃ yathābhogānyanekadhā||20||",
    "1100:205": "evamākāśaniṣṭhasya sattvadhātoranekadhā|",
    "1100:206": "bhaveyamupajīvyo'haṃ yāvatsarve na nirvṛtāḥ||21||",
    "1100:207": "pṛthivyādīnīti pṛthivī vasaṃdharā|",
    "1100:208": "ādiśabdādāpastejo vāyuriti catvāri mahābhūtāni|",
    "1100:209": "tāni yathā śayanāśanasasyaphalamūlādyādhāratayā ,",
    "1100:210": "tathā yānāvagāhanādihetutayā|",
    "1100:211": "evamanyatrāpi yojyam|",
    "1100:212": "anantākāśadhatuvyāpināmasaṃkhyānāṃ sattvānāṃ paribhogamupayānti,",
    "1100:213": "evameva ahamapi sarvasattvānāmanekaprakāreṇa upabhogyo bhaveyam|",
    "1100:214": "yāvatsarve na nirvṛtā iti yāvat sarve na saṃsāraduḥkhavinirmuktāḥ||",
    "1100:215": "tasmādeṣāmātmabhāvādīnāmutsargaḥ kāryo bodhyarthinā|",
    "1100:216": "etacca dānamativistareṇa śikṣāsamuccaye pradarśitam|",
    "1100:217": "tadyathā tatraiva bodhisattvaprātimokṣe kathitam-",
    "1100:218": "punaraparaṃ śāriputra bodhisattvaḥ sarvadharmeṣu parakīyasaṃjñāmutpādayati,",
    "1100:219": "na kaṃcidbhāvamupādatte|",
    "1100:220": "tatkasya hetoḥ ?",
    "1100:221": "upādānaṃ hi bhayamiti|",
    "1100:222": "idamuktvā tatraiva punaridamuktam-",
    "1100:223": "tathā cittaśūrāḥ khalu punaḥ śāriputra bodhisattvā bhavanti|",
    "1100:224": "yāvat svahastaparityāgī bhavati,",
    "1100:225": "pādaparityāgī nāsāparityāgī śīrṣaparityāgī aṅgapratyaṅgaparityāgī,",
    "1100:226": "yāvat sarvasvaparityāgīti||",
    "1100:227": "evaṃ nārāyaṇaparipṛcchāyāmapyabhihitam-",
    "1100:228": "na taddhastu upādātavyaṃ yasmin vastuni nāsya tyāgacittamutpadyeta,",
    "1100:229": "na tyāgabuddhiḥ krameta,",
    "1100:230": "iti yāvat,",
    "1100:231": "api tu khalu punaḥ kulaputra bodhisattvena mahāsattvena evaṃ cittamutpādayitavyam-ayaṃ mamātmabhāvaḥ sarvasattvebhya utsṛṣṭaḥ parityaktaḥ,",
    "1100:232": "prāgeva bāhyāni vastūni|",
    "1100:233": "iti vistaraḥ||",
    "1100:234": "tathā āryākṣayamatisūtre'pi deśitam-",
    "1100:235": "ayaṃ mayā kāyaḥ sarvasattvānāṃ kiṃkaraṇīyeṣu kṣapitavyaḥ|",
    "1100:236": "tadyathā imāni catvāri mahābhūtāni pṛthivīdhāturabdhātustejodhāturvāyudhātuśca nānāsukhaiḥ nānāparyāyaiḥ nānārambaṇaiḥ nānopakaraṇaiḥ nānāparibhogaiḥ sattvānāmupabhogaṃ gacchanti,",
    "1100:237": "evameva ahamimaṃ caturmahābhūtasamucchrayaṃ kāyaṃ nānāsukhaiḥ nānāparyāyaiḥ nānārambaṇaiḥ nānopakaraṇaiḥ nānāparibhogairvistareṇa sarvasattvānāmupajīvyaṃ kariṣyāmīti vistaraḥ||",
    "1100:238": "taccittaratnentyārabhya sarvamidaṃ pūrvakaṃ bodhicittasaṃvaragrahaṇāya prayogo veditavyaḥ|",
    "1100:239": "tadevaṃ pūjādi vidhāya ātmabhāvādidānamutsṛjya pratipannabodhicittānuśaṃsaḥ kṣaṇasaṃpadaṃ paramadurlabhāmavetya śraddhāmūlaṃ dṛḍhamupasthāpya sattvānatrāṇānaparāyaṇān karuṇāyamānaḥ svasukhanirapekṣaḥ paraduḥkhaduḥkhī tatsamuddharaṇāśayābhiprāyo buddhatvameva tadupāyaṃ samutpaśyan tatra baddhasaṃnāhaḥ-",
    "1100:240": "yadātmanaḥ pareṣāṃ ca bhayaṃ duḥkhaṃ ca na priyam|",
    "1100:241": "tadātmanaḥ ko viśeṣo yattaṃ rakṣāmi netaram||iti|",
    "1100:242": "tena ātmanaḥ sattvadhātośca-",
    "1100:243": "duḥkhāntaṃ kartukāmena sukhāntaṃ gantumicchatā|",
    "1100:244": "śraddhāmūlaṃ dṛḍhīkṛtya bodhau kāryā matirdṛḍhā||iti||",
    "1100:245": "samyaksaṃbodhicittamutpādayitumupakramate-",
    "1100:246": "yathā gṛhītaṃ sugatairbodhicittaṃ purātanaiḥ|",
    "1100:247": "te bodhisattvaśikṣāyāmānupūrvyā yathā sthitāḥ||22||",
    "1100:248": "yenāśayena sarvasattvānāṃ sarvaduḥkhaprahāṇārtham|",
    "1100:249": "yadi vā yathā gṛhītaṃ tadeva bhagavanto jānanti|",
    "1100:250": "bodhicittamiti bodhirbuddhatvaṃ sarvāvaraṇaprahāṇāt sarvadharmaniḥsvabhāvatādhigamaḥ|",
    "1100:251": "etacca sapracayaṃ prajñāparicchede vakṣyāmaḥ|",
    "1100:252": "tatra cittamadhyāśayena tatprāptaye manasikāraḥ-buddho bhaveyaṃ sarvasattvahitasukhasaṃpādanāyetyarthaḥ||",
    "1100:253": "iti pūrvārdhena bodhicittotpādaṃ pratipādya śikṣāsaṃvaragrahaṇaṃ pratipādayannāha-te bodhisattvetyādi|",
    "1100:254": "bodhisattvaśikṣā yadutpāditabodhicittena bodhisattvena sadā karaṇīyam,",
    "1100:255": "tatretyarthaḥ|",
    "1100:256": "ānupūrvīti anu..........",
    "1100:257": "tadvadutpādayāmyeṣa bodhicittaṃ jagaddhite|",
    "1100:258": "tadvadeva ca tāḥ śikṣāḥ śikṣiṣyāmi yathākramam||23||",
    "1100:259": "evaṃ gṛhītvā matimān bodhicittaṃ prasādataḥ|",
    "1100:260": "punaḥ puṣṭasya puṣṭayarthaṃ cittamevaṃ praharṣayet||24||",
    "1100:261": "adya me saphalaṃ janma sulabdho mānuṣo bhavaḥ|",
    "1100:262": "adya buddhakule jāto buddhaputro'smi sāṃpratam||25||",
    "1100:263": "tathādhunā mayā kāryaṃ svakulocitakāriṇām|",
    "1100:264": "nirmalasya kulasyāsya kalaṅko na bhavedyathā||26||",
    "1100:265": "andhaḥ saṃkārakūṭebhyo yathā ratnamavāpnuyāt|",
    "1100:266": "tathā kathaṃcidapyetad bodhicittaṃ mamoditam||27||",
    "1100:267": "jaganmṛtyuvināśāya jātametadrasāyanam|",
    "1100:268": "jagaddāridyaśamanaṃ nidhānamidamakṣayam||28||",
    "1100:269": "jagadvayādhipraśamanaṃ bhaiṣajyamidamuttamam|",
    "1100:270": "bhavādhvabhramaṇaśrāntajagadviśrāmapādapaḥ||29||",
    "1100:271": "durgatyuttaraṇe setuḥ sāmānyaḥ sarvayāyinām|",
    "1100:272": "jagatkleśopaśamana uditaścittacandramāḥ||30||",
    "1100:273": "jagadajñānatimiraprotsāraṇamahāraviḥ|",
    "1100:274": "saddharmakṣīramathanānnavanītaṃ samutthitam||31||",
    "1100:275": "sukhabhogabubhukṣitasya vā janasārthasya bhavādhvacāriṇaḥ|",
    "1100:276": "sukhasatramidaṃ hyupasthitaṃ sakalā bhyāgatasattvatarpaṇam||32||",
    "1100:277": "jagadadya nimantritaṃ mayā sugatatvena sukhena cāntarā|",
    "1100:278": "purataḥ khalu sarvatāyināmabhinandantu surāsurādayaḥ||33||",
    "1100:279": "iti prajñākaramativiracitāyāṃ bodhicaryāvatārapañjikāyāṃ",
    "1100:280": "bodhicittaparigraho nāma tṛtīyaḥ paricchedaḥ||"
}