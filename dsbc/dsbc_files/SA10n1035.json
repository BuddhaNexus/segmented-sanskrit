{
  "SA10n1035:0": "21",
  "SA10n1035:1": "saṃbhavavibhavaparīkṣā ekaviṃśatitamaṃ prakaraṇam |",
  "SA10n1035:2": "vinā vā saha vā nāsti vibhavaḥ saṃbhavena vai |",
  "SA10n1035:3": "vinā vā saha vā nāsti saṃbhavo vibhavena vai ||1 ||",
  "SA10n1035:4": "bhaviṣyati kathaṃ nāma vibhavaḥ saṃbhavaṃ vinā |",
  "SA10n1035:5": "vinaiva janma maraṇaṃ vibhavo nodbhavaṃ vinā ||2 ||",
  "SA10n1035:6": "saṃbhavenaiva vibhavaḥ kathaṃ saha bhaviṣyati |",
  "SA10n1035:7": "na janmamaraṇaṃ caivaṃ tulyakālaṃ hi vidyate ||3 ||",
  "SA10n1035:8": "bhaviṣyati kathaṃ nāma saṃbhavo vibhavaṃ vinā |",
  "SA10n1035:9": "anityatā hi bhāveṣu na kadācinna vidyate ||4 ||",
  "SA10n1035:10": "saṃbhavo vibhavenaiva kathaṃ saha bhaviṣyati |",
  "SA10n1035:11": "na janmamaraṇaṃ caiva tulyakālaṃ hi vidyate ||5 ||",
  "SA10n1035:12": "sahānyonyena vā siddhirvinānyonyena vā yayoḥ |",
  "SA10n1035:13": "na vidyate, tayoḥ siddhiḥ kathaṃ nu khalu vidyate ||6 ||",
  "SA10n1035:14": "kṣayasya saṃbhavo nāsti nākṣayasyāpi saṃbhavaḥ |",
  "SA10n1035:15": "kṣayasya vibhavo nāsti vibhavo nākṣayasya ca ||7 ||",
  "SA10n1035:16": "saṃbhavo vibhavaścaiva vinā bhāvaṃ na vidyate |",
  "SA10n1035:17": "saṃbhavaṃ vibhavaṃ caiva vinā bhāvo na vidyate ||8 ||",
  "SA10n1035:18": "saṃbhavo vibhavaścaiva na śūnyasyopapadyate |",
  "SA10n1035:19": "saṃbhavo vibhavaścaiva nāśūnyasyopapadyate ||9 ||",
  "SA10n1035:20": "saṃbhavo vibhavaścaiva naika ityupapadyate |",
  "SA10n1035:21": "saṃbhavo vibhavaścaiva na nānetyupapadyate ||10 ||",
  "SA10n1035:22": "dṛśyate saṃbhavaścaiva vibhavaścaiva te bhavet |",
  "SA10n1035:23": "dṛśyate saṃbhavaścaiva mohādvibhava eva ca ||11 ||",
  "SA10n1035:24": "na bhāvājjāyate bhāvo bhāvo'bhāvānna jāyate |",
  "SA10n1035:25": "nābhāvājjāyate'bhāvo'bhāvo bhāvānna jāyate ||12 ||",
  "SA10n1035:26": "na svato jāyate bhāvaḥ parato naiva jāyate |",
  "SA10n1035:27": "na svataḥ parataścaiva jāyate,",
  "SA10n1035:28": "jāyate kutaḥ ||13 ||",
  "SA10n1035:29": "bhāvamabhyupapannasya śāśvatocchedadarśanam |",
  "SA10n1035:30": "prasajyate sa bhāvo hi nityo'nityo'tha vā bhavet ||14 ||",
  "SA10n1035:31": "bhāvamabhyupapannasya naivocchedo na śāśvatam |",
  "SA10n1035:32": "udayavyayasaṃtānaḥphalahetvorbhavaḥ sa hi ||15 ||",
  "SA10n1035:33": "udayavyayasaṃtānaḥ phalahetvorbhavaḥ sa cet |",
  "SA10n1035:34": "vyayasyāpunarutpatterhetūcchedaḥ prasajyate ||16 ||",
  "SA10n1035:35": "sadbhāvasya svabhāvena nāsadbhāvaśca yujyate |",
  "SA10n1035:36": "nirvāṇakāle cocchedaḥ praśamādbhavasaṃtateḥ ||17 ||",
  "SA10n1035:37": "carame na niruddhe ca prathamo yujyate bhavaḥ |",
  "SA10n1035:38": "carame nāniruddhe ca prathamo yujyate bhavaḥ ||18 ||",
  "SA10n1035:39": "nirudhyamāne carame prathamo yadi jāyate |",
  "SA10n1035:40": "nirudhyamāna ekaḥ syājjāyamāno'paro bhavet ||19 ||",
  "SA10n1035:41": "na cennirudhyamānaśca jāyamānaśca yujyate |",
  "SA10n1035:42": "sārdhaṃ ca mriyate yeṣu teṣu skandheṣu jāyate ||20 ||",
  "SA10n1035:43": "evaṃ triṣvapi kāleṣu na yuktā bhavasaṃtatiḥ |",
  "SA10n1035:44": "triṣu kāleṣu yā nāsti sā kathaṃ bhavasaṃtatiḥ ||21 ||"
}