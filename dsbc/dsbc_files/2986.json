{
    "2986:0": "Ṣaḍgatikārikāḥ (guṇino jitajeyasya samyagjñānāvabhāsinaḥ|",
    "2986:1": "parārthakāriṇo nityaṁ trilokaguruṇo namaḥ||",
    "2986:2": ") (1) kāyāvāgmānasaṁ karma kṛtaṁ yac ca śubhāśubham|",
    "2986:3": "lokas tasya phalaṁ bhuṅkte kartā nānyo 'sti kasya cit||",
    "2986:4": "(2) iti sarve kṛpāviṣṭās trailokyaguravo jināḥ|",
    "2986:5": "uktavantas tathā tad dhi karmaṇo yasya yat phalam||",
    "2986:6": "(3) tad vakṣāmi samāsena śrotuṁ yuktaṁ bhavārthibhiḥ|",
    "2986:7": "karma kartuṁ vihātuṁ ca sadasadgatihetukam||",
    "2986:8": "(4) lobhamohabhayakrodhā ye narā naraghātinaḥ|",
    "2986:9": "saṁvadhyānyāṁś ca hiṁsanti saṁjīvaṁ yānti te dhruvam||",
    "2986:10": "(5) saṁvatsarasahasrāṇi bahūny api hatā hatāḥ|",
    "2986:11": "saṁjīvanti yatas tatra tena saṁjīva ucyate||",
    "2986:12": "(6) mātāpitṛsuhṛdbandhu- mitradrohakarāś ca ye|",
    "2986:13": "paiśunyānṛtavaktāraḥ kālasūtrābhigāminaḥ||",
    "2986:14": "(7) kālasūtreṇa saṁsūtrya pāṭyante dāruvad yataḥ|",
    "2986:15": "jvaladbhiḥ krakacais tatra kālasūtras tataḥ smṛtaḥ||",
    "2986:16": "(8) dāvādau dahanair dāhaṁ dehināṁ vidadhāti yaḥ|",
    "2986:17": "sa tīvrair jvalanair jantus tapyate tapane raṭan||",
    "2986:18": "(9) tīvraṁ tapanasaṁtāpaṁ tanoty eva nirantaram|",
    "2986:19": "yat tato 'nvarthayā loke khyātas tapanasaṁjñayā||",
    "2986:20": "dharmādharmaviparyāsaṁ nāstiko yaḥ prakāśayan|",
    "2986:21": "saṁtāpayati cānyāṁś ca tapyate sa pratāpane||",
    "2986:22": "(10) pratāpayati tatrasthān sattvāṁs tīvreṇa vahninā|",
    "2986:23": "tapanātiśayenāsau proktas tasmāt pratāpanaḥ||",
    "2986:24": "(11) ajaiḍakaśṛgālāṁś ca śaśākhumṛgasūkarān anyāṁś ca prāṇino ghnanti saṁghātaṁ yānti te narāḥ||",
    "2986:25": "(12) saṁhatās tatra ghātyante samyag vā hananaṁ yataḥ|",
    "2986:26": "tasmāt saṁghāta ity evaṁ vikhyāto 'nvarthasaṁjñayā||",
    "2986:27": "kāyavāgmānasaṁ tāpaṁ ye kurvantīha dehinām|",
    "2986:28": "kaṭukāpaṭikā ye ca rauravaṁ yānti te narāḥ||",
    "2986:29": "(13) tīvreṇa vahninā tatra dahyamānā nirantaram|",
    "2986:30": "raudraṁ ravaṁ vimuñcanti yatas tasmāt sa rauravaḥ||",
    "2986:31": "(14) devadvijaguror dravyaṁ hṛtaṁ yair duḥkhinām iha|",
    "2986:32": "te mahārauravaṁ yānti ye cānyasvāpahāriṇaḥ||",
    "2986:33": "(15) raudratvād vahnidāhasya ravasya ca mahattayā|",
    "2986:34": "rauravo hi mahāṁs tasya mahattvarauravād api||",
    "2986:35": "(16) kṛtvā guṇādhike tīvram apakāraṁ nihatya ca|",
    "2986:36": "mātāpitṛgurūn kalpam avīcau pacyate dhruvam||",
    "2986:37": "(17) asthīny api viśīryante raudrāgnau tatra dehinām|",
    "2986:38": "yato na vīciḥ saukhyasya tenāvīcir udāhṛtaḥ||",
    "2986:39": "(18) mithodroharatā ye'tra raṇe ghnantīva dehinaḥ|",
    "2986:40": "pāpād asinakhās te tu jāyante duḥkhabhāginaḥ||",
    "2986:41": "(19) nakhā evāsayas teṣām āyasā jvalitāḥ kharāḥ|",
    "2986:42": "tair anyonyaṁ nikṛntanti yat tenāsinakhāḥ smṛtāḥ||",
    "2986:43": "(20) lohajvalitatīkṣṇāgrāṁ (or grāḥ)",
    "2986:44": "ṣoḍośāṅgulakaṇṭakām (or kāḥ)|",
    "2986:45": "balād ārohyate krandan śālmalīṁ (or līḥ)",
    "2986:46": "pāradārikaḥ||",
    "2986:47": "(21) lohadaṁṣṭrā mahākāyā jvalitās tīvrabhairavāḥ|",
    "2986:48": "āśliṣya bhakṣayanty enaṁ paradārāpahāriṇam||",
    "2986:49": "āraṭanto 'pi khādyante śvagṛdhrolūkavāyasaiḥ|",
    "2986:50": "asipattravane chinnā narā viśvāsaghātinaḥ||",
    "2986:51": "(22) ayoguḍāni bhojyante prataptāni punaḥ punaḥ|",
    "2986:52": "pāyyante kvathitaṁ tāmraṁ ye parasvāpahāriṇaḥ||",
    "2986:53": "(23) krūraiḥ śvabhir ayodaṁṣṭraiḥ khādyante vivaśā bhṛśam|",
    "2986:54": "varṣakoṭī raṭanto 'pi ye sadākheṭake ratāḥ||",
    "2986:55": "(24) matsyādīñ jalajān hatvā jvalattāmradravodakām|",
    "2986:56": "yāti vaitaraṇīṁ śaśvad vahninā dahyate naraḥ||",
    "2986:57": "(25) yaḥ svārthalavasaṁmūḍho vyavahāram adhārmikam|",
    "2986:58": "karoti narake krandan sa cakreṇābhipīḍyate||",
    "2986:59": "(26) pīḍā bahubhir ākāraiḥ kṛtā yair dehinām iha|",
    "2986:60": "pīḍyante te ciraṁ taptair yantraparvatamudgaraiḥ||",
    "2986:61": "bhedakā dharmasetūnāṁ ye cāsanmārgavādinaḥ|",
    "2986:62": "kṣuradhārācitaṁ mārgaṁ gatvā krāmanti te narāḥ||",
    "2986:63": "(27) nakhaiḥ saṁcūrṇya yūkādīṁś cūrṇyante meṣaparvataiḥ|",
    "2986:64": "bhūyo bhūyo mahākāyāḥ krandantas te śaracchatam||",
    "2986:65": "(28) vrataṁ yas tu samāśritya samyag no parirakṣati|",
    "2986:66": "sa śīryamānamāṁsāsthiḥ kukūle pacyate dhruvam||",
    "2986:67": "(29) aṇunāpi hi yaḥ kaścin mithyājīvena jīvati|",
    "2986:68": "bhakṣyate kṛmibhiś caṇḍaiḥ sa magno gūthamṛttike||",
    "2986:69": "(30) dṛṣṭvāpi vrīhimadhyasthān prāṇinaś cūrṇayanti ye|",
    "2986:70": "āyasair muṣalais taptaiḥ kṣobhyante te punaḥ punaḥ||",
    "2986:71": "(31) atyantakrodhanāḥ krūrāḥ śaṭhāḥ pāpābhikāṅkṣiṇaḥ|",
    "2986:72": "paravyasanahṛṣṭāś ca jāyante yamarākṣasāḥ||",
    "2986:73": "(32) sarveṣām eva duḥkhānāṁ bījaṁ mṛdvādibhedataḥ|",
    "2986:74": "kāyavāgmānasaṁ pāpaṁ yat tad aṇv api varjayet||",
    "2986:75": "narakakāṇḍaṁ samāptam||",
    "2986:76": "(33) haṁsapārāvatādīnāṁ kharāṇām api rāgiṇām|",
    "2986:77": "yonau rāgeṇa jāyante mūḍhāḥ kīṭādiyoniṣu||",
    "2986:78": "(34) sarpāḥ krodhopanāhābhyāṁ mānastabdhā mṛgādhipāḥ|",
    "2986:79": "abhimānena jāyante gardabhaśvādiyoniṣu||",
    "2986:80": "(35) mātsaryeṣyādidoṣeṇa vānarāḥ pretya dehinaḥ|",
    "2986:81": "jāyante mukharā dhṛṣṭāś capalātmāś ca vāyasāḥ||",
    "2986:82": "(36) vadhabandhanamātsaryair gavāśvādiṣu dehinaḥ|",
    "2986:83": "jāyante krūrakarmāṇo lūtāḥ kharjūravṛścikāḥ||",
    "2986:84": "(37) vyāghramārjāragomāyu- ṛkṣagṛdhravṛkādayaḥ|",
    "2986:85": "jāyante pretya māṁsādāḥ krodhanā matsarā narāḥ||",
    "2986:86": "(38) dātāraḥ krodhanāḥ krūrā narā nāgamaharddhikāḥ|",
    "2986:87": "bhavanti tyāgino darpāt krodhāc ca garuḍeśvarāḥ||",
    "2986:88": "(39) kṛtaṁ yat pāpakaṁ karma svayaṁ vākkāyamānasam|",
    "2986:89": "triyañcas tena jāyante tan manāg api mā kṛthāḥ||",
    "2986:90": "triyakkāṇḍaṁ samāptam (40)",
    "2986:91": "bhakṣyabhojyāpahartāro ye kṣudrā dānavarjitāḥ|",
    "2986:92": "bhavanti kuṇapāhārāḥ pretās te kaṭapūtanāḥ||",
    "2986:93": "(41) viheṭhayanti ye bālān vañcayanty api tṛṣṇayā|",
    "2986:94": "te 'pi garbhamalāhārā jāyante kaṭapūtanāḥ||",
    "2986:95": "hīnācārātidīnāś ca matsarā nityakāṅkṣiṇaḥ|",
    "2986:96": "jāyante ye narāḥ pretya pretās te galagaṇḍakāḥ||",
    "2986:97": "(42) dānaṁ nivārayaty eva na ca kiṁcid dadāti yaḥ|",
    "2986:98": "kṣutkṣāmo 'sau mahākukṣiḥ pretaḥ śūcīmukho bhavet||",
    "2986:99": "(43) dhanaṁ rakṣati vaṁśārthaṁ na bhuṅkte na dadāti yaḥ|",
    "2986:100": "dattādāyī tataḥ pretaḥ śrāddhabhoktā sa jāyate||",
    "2986:101": "(44) yaḥ parasvāpahārepsur dattvā caivānutapyate|",
    "2986:102": "bhoktā viṭśleṣmavāntānāṁ pretya pretaḥ sa jāyate||",
    "2986:103": "(45) apriyaṁ vakti yaḥ krodhād vākyaṁ marmāvaghaṭṭanam|",
    "2986:104": "bhavaty ulkāmukhaḥ pretaḥ suciraṁ tena karmaṇā||",
    "2986:105": "(46) kurute kalahaṁ yas tu niṣkṛpaḥ krūramānasaḥ|",
    "2986:106": "kṛmikīṭapataṅgādaḥ preto 'sau jyotiko bhavet||",
    "2986:107": "(47) grāmakūṭo dadāty eva yo dānaṁ pīḍayaty api|",
    "2986:108": "kumbhāṇḍo vikṛtākāraḥ pūjyamānaḥ sa jāyate||",
    "2986:109": "(48) nirdayāḥ prāṇino ghnanti bhakṣyārthaṁ ye dadaty api|",
    "2986:110": "bhakṣyabhojyāni te 'vaśyaṁ labhanti pretya rākṣasāḥ||",
    "2986:111": "(49) gandhamālāratā nityaṁ mandakrodhāḥ pradāyakāḥ|",
    "2986:112": "gandharvāḥ pretya jāyante devānāṁ ratihetavaḥ||",
    "2986:113": "(50) krodhanaḥ piśunaḥ kaś cid arthārthaṁ yaḥ prayacchati|",
    "2986:114": "sa piśācaḥ praduṣṭātmā jāyate vikṛtānanaḥ||",
    "2986:115": "(51) nityapraduṣṭāś capalāḥ parapīḍākarā narāḥ|",
    "2986:116": "saṁpradānaratā nityaṁ bhūtāḥ pretya bhavanti te||",
    "2986:117": "krūrāḥ kruddhāḥ pradātāraḥ priyāsavasurāś ca ye|",
    "2986:118": "jāyante pretya yakṣās te krūrātmānah surāpriyāḥ||",
    "2986:119": "(52) mātāpitṛgurūn yānair ye nayanti yathepsitam|",
    "2986:120": "vimānacāriṇo yakṣā jāyante te sukhānvitāḥ||",
    "2986:121": "(53) tṛṣṇāmātsaryadoṣeṇa pretya pretā bhavanty amī|",
    "2986:122": "yakṣādayaḥ śubhaiḥ kliṣṭair atas tān parivarjayet||",
    "2986:123": "pretakāṇḍaṁ samāptam (54)",
    "2986:124": "devāsuramanuṣyeṣu dīrgham āyur ahiṁsayā|",
    "2986:125": "jāyate hiṁsayālpāyur ato hiṁsāṁ vivarjayet||",
    "2986:126": "(55) kuṣṭhakṣayajvaronmādā ye cānye vyādhayo nṛṇām|",
    "2986:127": "bhavanti kṛtair bhūteṣu vadhabandhanatāḍanaiḥ||",
    "2986:128": "(56) yo hi hartā parasvānāṁ na ca kiṁcit prayacchati|",
    "2986:129": "mahatāpi prayatnena sa dravyaṁ nādhigacchati||",
    "2986:130": "(57) adattaṁ vittam ādāya dānāni ca dadāti yaḥ|",
    "2986:131": "sa pretya dravyavān bhūtvā bhūyo bhavati nirdhanaḥ||",
    "2986:132": "(58) yo na hartā na dātā ca na cātikṛpaṇo naraḥ|",
    "2986:133": "kṛcchreṇa mahatā dravyaṁ sthiraṁ sa labhate dhruvam||",
    "2986:134": "(59) yo na hartā parasvānāṁ tyāgavān vītamatsaraḥ|",
    "2986:135": "ahāryaṁ vipulaṁ vittam iṣṭaṁ sa labhate naraḥ||",
    "2986:136": "(60) āyurvarṇabalopetaḥ śrīmān rogavivarjitaḥ|",
    "2986:137": "sukhī ca sa bhaven nityaṁ yo dadātīha bhojanam||",
    "2986:138": "(61) salajjo rūpavān bhogī succhāyaḥ prāṇināṁ priyaḥ|",
    "2986:139": "sa bhaved vastralābhī ca yo vastrāṇi prayacchati||",
    "2986:140": "(62) āvāsaṁ yo dadātīha suprasannena cetasā|",
    "2986:141": "prāsādāḥ sarvakāmāś ca jāyante tasya dehinaḥ||",
    "2986:142": "(63) upānatsaṁkramādīni ye prayacchanti mānavāḥ|",
    "2986:143": "bhavanti sukhino nityaṁ yānāni ca labhanti te||",
    "2986:144": "(64) prapākūpataḍāgādīn kārayitvā jalāśrayān|",
    "2986:145": "sukhinas tyaktasaṁtāpā niṣpipāsā bhavanti te||",
    "2986:146": "puṣpair abhyarcitaḥ śrīmāñ charaṇyaḥ sarvadehinām|",
    "2986:147": "sadā samṛddhaḥ sa bhaved ārāmaṁ yaḥ prayacchati||",
    "2986:148": "(65) vidyādānena pāṇḍityaṁ prajñābhyāsena cāpyate|",
    "2986:149": "bhaiṣajyābhayadānena rogamuktas tu jāyate||",
    "2986:150": "(66) dīpadānena cakṣuṣmān vādyadānena susvaraḥ śayanāsanadānena sukhī bhavati mānavaḥ||",
    "2986:151": "(67) gavādīn yo dadātīha bhojyaṁ kṣīrasamanvitam|",
    "2986:152": "balavān varṇavān bhogī dīrghāyuḥ sa bhaven naraḥ||",
    "2986:153": "(68) kanyādānena kāmānāṁ lābhī syāt parivāravān|",
    "2986:154": "dhanadhānyasamṛddhas tu bhūmidānena jāyate||",
    "2986:155": "(69) pattraṁ puṣpaṁ phalaṁ toyam abhayaṁ vacanaṁ priyam|",
    "2986:156": "yad yad evepsitaṁ bhaktyā dātavyaṁ tat tad arthinaḥ||",
    "2986:157": "(70) kleśayitvā dadātīha svargārthaṁ vā bhayena vā|",
    "2986:158": "yaśaḥsaukhyābhilāṣād vā kliṣṭaṁ sa labhate phalam||",
    "2986:159": "(71) svakārthanirapekṣeṇa kṛpāviṣṭena cetasā|",
    "2986:160": "parārthaṁ yo dadātīha so 'kliṣṭaṁ phalam aśnute||",
    "2986:161": "(72) yat kiṁcid dīyate 'nyasmai yathākālaṁ yathāvidhi|",
    "2986:162": "tena tena prakāreṇa tat sarvam upatiṣṭhate||",
    "2986:163": "parān anupahatyaiva yathākālaṁ yathepsitam|",
    "2986:164": "akleśayitvā dātavyaṁ hitaṁ dharmāvirodhi yat||",
    "2986:165": "(73) evaṁ hi dīyamānasya dānasyaiva phalodayaḥ|",
    "2986:166": "dānaṁ hi sarvasaukhyānām ananyat kāraṇaṁ matam||",
    "2986:167": "(74) virataḥ paradārebhyo dārān iṣṭān avāpnuyāt|",
    "2986:168": "svebhyo 'py adeśakālau ca varjayan puṁstvam ṛcchati||",
    "2986:169": "(75) paradāreṣu saṁsaktaṁ cittaṁ yo na niyacchati|",
    "2986:170": "anaṅgeṣu ca rajyeta sa pumān strītvam ṛcchati||",
    "2986:171": "(76) strītvaṁ jugupsate yā tu suśilā mandarāgiṇī|",
    "2986:172": "puṁstvam ākāṅkṣate nityaṁ sā nārī naratāṁ vrajet||",
    "2986:173": "yas tu samyaṅ nirātaṅkaṁ brahmacaryaṁ niṣevate|",
    "2986:174": "tejasvī sadguṇaḥ śrīmān devair api sa pūjyate||",
    "2986:175": "(77) dṛḍhasmṛtir asaṁmūḍho madyapānāniṣevaṇāt|",
    "2986:176": "jāyate satyavādī ca yaśaḥsaukhyānvitaḥ pumān||",
    "2986:177": "(78) bhinnānām api sattvānāṁ bhedaṁ naiva karoti yaḥ|",
    "2986:178": "abhedyaparivāro 'sau jāyate sthiramānasaḥ||",
    "2986:179": "(79) yas tv ājñāṁ kurute nityaṁ gurūṇāṁ hṛṣṭamānasaḥ|",
    "2986:180": "hitāhitābhidhāyī ca sa syād ādeyavāṅ naraḥ||",
    "2986:181": "(80) nīcāḥ parāvamānena viparyāsena codgatāḥ|",
    "2986:182": "bhavanti sukhinaḥ saukhyaṁ duḥkhaṁ dattvā ca duḥkhinaḥ||",
    "2986:183": "(81) paraprapañcābhiratāḥ śaṭhāś cānṛtavādinaḥ|",
    "2986:184": "kubjavāmanatāṁ yānti ye ca rūpābhimāninaḥ (82)",
    "2986:185": "jaḍo vijñānamātsaryād bhaven mūkaḥ priyāpriyaḥ|",
    "2986:186": "bādhiryaṁ yāti mūḍhātmā hitavākyābhyasūyakaḥ||",
    "2986:187": "(83) duḥkhaṁ pāpasya puṇyasya sukhaṁ miśrasya miśritam|",
    "2986:188": "sarvaṁ sādṛśyanisyandam abhyūhyaṁ karmaṇaḥ phalam||",
    "2986:189": "manuṣyakāṇḍaṁ samāptam||",
    "2986:190": "(84) śāṭhyena māyayā nityaṁ caraty akṛtakilbiṣaḥ|",
    "2986:191": "kalipriyaḥ pradātā ca sa bhaved asureśvaraḥ||",
    "2986:192": "asurakāṇḍaṁ samāptam||",
    "2986:193": "(85) nātmanā yaḥ sukhākāṅkṣī na ca hṛṣyet parigrahaiḥ|",
    "2986:194": "grahāṇām agraṇīś cāsau mahārājikatāṁ vrajet||",
    "2986:195": "(86) mātāpitṛkulayeṣṭha- pūjakas tyāgavān kṣamī|",
    "2986:196": "hṛṣyate yo na kalahais tridaśeṣu sa jāyate||",
    "2986:197": "(87) na vigrahe ratā naiva kalahe hṛṣṭamānasāḥ|",
    "2986:198": "ekāntakuśalodyuktā ye ca yāmopagās tu te||",
    "2986:199": "(88) bahuśrutā dharmadharāḥ suprajñā mokṣakāṅkṣiṇaḥ|",
    "2986:200": "guṇair ye parihṛṣṇāś ca narās te tuṣitopagāḥ||",
    "2986:201": "(89) śīlapradānavinaye pravṛttā ye svayaṁ narāḥ|",
    "2986:202": "mahotsāhāś ca te 'vaśyaṁ nirmāṇaratigāminaḥ||",
    "2986:203": "adīnasattvā ye śreṣṭhāḥ pradānadamasaṁyamaiḥ|",
    "2986:204": "guṇādhikāś ca ye yānti paranirmitatāṁ dhruvam||",
    "2986:205": "(90) śīlena svargam āpnoti dhyānena ca viśeṣataḥ|",
    "2986:206": "yathābhūtaparijñānāt paryante cāpunarbhavaḥ||",
    "2986:207": "(91) śubhāśubhaphalaṁ karma yad etat kathitaṁ sphuṭam|",
    "2986:208": "śubhena labhyate saukhyaṁ duḥkhaṁ tv aśubhasaṁbhavam||",
    "2986:209": "(92) mṛtyur vyādhir jarā caiva cintanīyam idaṁ trayam|",
    "2986:210": "viprayogaḥ priyaiḥ sārdhaṁ karmaṇāṁ ca svakaṁ phalam||",
    "2986:211": "(93) evaṁ virāgam āpnoti viraktaḥ puṇyam ṛcchati|",
    "2986:212": "pāpaṁ ca varjayaty evaṁ tac ca saṁkṣepataḥ śṛṇu||",
    "2986:213": "(94) samyakparārthakaraṇaṁ parānarthavivarjanam|",
    "2986:214": "puṇyaṁ viparyayāt pāpam uktam etad mahātmanā||",
    "2986:215": "devakāṇḍaṁ samāptam||",
    "2986:216": "(95) āryasaddharmasmṛtyupasathāna- mahāyānasūtrāntāt samākṛṣṭā mahāpaṇḍitāśvaghoṣena ṣaḍgatikārikāḥ samāptāḥ|| (96)"
}