{
    "374:0": "11. śuddhāvāsika sukuṇḍala devaputroddhāraṇa prakaraṇam",
    "374:1": "atha gaganagaṃjo'sau bodhisattvaḥ kṛtāṃjaliḥ|",
    "374:2": "viśvabhuvaṃ munīndraṃ taṃ natvevaṃ punarabavīt||",
    "374:3": "bhagavan sa mahāsattvo lokeśvaro jinātmajaḥ|",
    "374:4": "kadeha samupāgacched drakṣyate sa kathaṃ mayā||",
    "374:5": "134",
    "374:6": "tataḥ kutra prayāto'sau samuddhartuṃ ca duḥkhitaḥ|",
    "374:7": "tadupādiśya naḥ sarvān prabodhayitumarhati||",
    "374:8": "iti saṃprārthite tena gaganagaṃjena saddhiyā|",
    "374:9": "viśvabhūrmunirājastaṃ samālokyaivamādiśat||",
    "374:10": "tato'sau kutraputrāntarhitāgnivat prabhāsayan|",
    "374:11": "gatvā vihāyāsau śuddhavāsaloke'bhigacchati||",
    "374:12": "tatra sa brāhmaṇaṃ rupaṃ dhṛtvā paśyan samantataḥ|",
    "374:13": "tatra devanikāyeṣu samupācarate dīnavat||",
    "374:14": "tatra sukuṇḍalo nāma devaputro daridritaḥ|",
    "374:15": "duḥkhitaḥ kleśābhinnātmā durbhago dīnamānasaḥ||",
    "374:16": "taṃ saṃpaśyan samuddhartuṃ sadṛśābhāvitāśayaḥ|",
    "374:17": "śanaistasya gṛhadvāre samupāśritya tiṣṭhati||",
    "374:18": "taṃ dvārasamupāsīnaṃ vilokya sa sukuṇḍalaḥ|",
    "374:19": "kastvaṃ kimarthamāyāta ityevaṃ paripṛcchati||",
    "374:20": "tenaivaṃ paripṛṣṭe'sau brāhmaṇo'rthi suduḥkhivat|",
    "374:21": "niśvasyaivaṃ śanaistasya saṃpaśyan vadate puraḥ||",
    "374:22": "brāhmaṇo'haṃ mahābhāga dūradeśādihāgataḥ|",
    "374:23": "kṣutpipāsābhitapto'smi tadbhojyaṃ me pradīyatām||",
    "374:24": "tenaivaṃ yācamāno'sau devaputraḥ sukuṇḍalaḥ|",
    "374:25": "rudan dīnasvaraḥ paśyan vadatyevaṃ tamānataḥ||",
    "374:26": "brāhmaṇa kiṃ pradāsyate kiṃcidvastu na me gṛhe|",
    "374:27": "tatkṣamasvāparādhaṃ me prārthayānyamito vrajan||",
    "374:28": "iti tenoditaṃ śrutvā vadatyevaṃ dvijaḥ sa tam|",
    "374:29": "kiṃcidapi pradātavyaṃ kṣuttṛṣṇākheditasya me|",
    "374:30": "yadi na dīyate kiṃcidapyatra maraṇaṃ vraje||",
    "374:31": "iti taduktamākarṇya devaputraḥ sukuṇḍalaḥ|",
    "374:32": "kiṃcidvastu gṛhe draṣṭuṃ praviśya paśyate śvasan||",
    "374:33": "tadā tasya jagaddhartuḥ kṛpādṛṣṭyanubhāvataḥ|",
    "374:34": "tatra gṛhe samudbhūtā mahadaiśvaryasaṃpadaḥ||",
    "374:35": "135",
    "374:36": "tadā tasya gṛhe tatra kāṣṭhāgāreṣu sarvataḥ|",
    "374:37": "bhāṇḍāni vividhai ratnaiḥ pūrṇāni sarvadhātubhiḥ||",
    "374:38": "annaiśca bhojanairdravyaiḥ pānairdivyāmṛtairapi|",
    "374:39": "divyacīvaravastrādisarvālaṃkārabhūṣaṇaiḥ||",
    "374:40": "sugandhidravyapuṣpaiśca paripūrṇāni sarvataḥ|",
    "374:41": "vilokya samudāścaryasamākulitamānasaḥ||",
    "374:42": "aho kimidamāścaryam svapnaṃ vā dṛśyate mayā|",
    "374:43": "iti saṃcintya bhūyo'pi samīkṣyaivaṃ vicintayan||",
    "374:44": "nūnamayaṃ mahābhijñaḥ puruṣo madgṛhāgataḥ|",
    "374:45": "yasya darśanabhāvena lakṣmīrjātā mamedṛśī||",
    "374:46": "iti niścitya cittena devaputraḥ sa nanditaḥ|",
    "374:47": "sahasopetya tam vipraṃ bhāṣate evamādarāt||",
    "374:48": "namaste brāhmaṇaśreṣṭha kaścitte kauśalaṃ tanau|",
    "374:49": "praviśātra gṛhe'smākamanugrahītumarhasi||",
    "374:50": "iti tenoditaṃ śrutvā brāhmaṇaḥ sa prasāditaḥ|",
    "374:51": "sahasotthāya tadgehaṃ praviśati vilokayan||",
    "374:52": "tatra sa suprasanātmā devaputraḥ sukuṇḍalaḥ|",
    "374:53": "brāhmaṇaṃ taṃ pratiṣṭhāpya svāsane cārcate mudā||",
    "374:54": "pravārya dūṣyapaṭṭādicīvaraiḥ śuṣmakomalaiḥ|",
    "374:55": "maṇḍayitvā ca sarvāgaṃ sarvālaṃkārabhūṣaṇaiḥ||",
    "374:56": "divyarasāgrasusvādairāhārairamṛtottamaiḥ|",
    "374:57": "varṇagandharasodārairbhojayati samādaram||",
    "374:58": "tatsatkāraṃ samālokya brāhmaṇaḥ sa prasāditaḥ|",
    "374:59": "bhuktvā bhogyaṃ yathākāmaṃ dadātyasmai śubhāśiṣam||",
    "374:60": "svasti te maṃgalaṃ bhūyātsarvadāpi samantataḥ|",
    "374:61": "tiṣṭhatu te gṛhe lakṣmīḥ sadā saddharmasādhinī||",
    "374:62": "bhavatu te sadā śuddhaṃ cittaṃ saddharmalālasam|",
    "374:63": "sidhyantu te'bhilāṣaṃ ca samvṛtikāryasādhanam||",
    "374:64": "136",
    "374:65": "sadaitacchrīsusaṃpattisukhaṃ bhuktvā hitārthabhṛt|",
    "374:66": "triratnabhajanaṃ kṛtvā tiṣṭha caran mudā śubhe||",
    "374:67": "ahaṃ gacchāmi jetarṣerudyane saugatāśrame|",
    "374:68": "viśvabhuvaṃ munīndraṃ saṃdraṣṭuṃ vanditumutsahe||",
    "374:69": "iti taduktamākarṇya devaputraḥ sa vismitaḥ|",
    "374:70": "brāhmaṇaṃ taṃ samālokya pṛcchate caivamādarāt||",
    "374:71": "kīdṛśaṃ tanmahodyānaṃ jetarṣeḥ saugatāśramam|",
    "374:72": "kīdṛśī ramaṇīyā sā bhūmī tadvada me dvija||",
    "374:73": "ityevaṃ devaputreṇa paripṛṣṭe niśamya saḥ|",
    "374:74": "brāhmaṇastaṃ samālokya vadatyevaṃ ca sādaram||",
    "374:75": "ramaṇīyaṃ tadudyānaṃ jetarṣaḥ saugatāśramam|",
    "374:76": "divyasauvarṇaratnādinānālaṃkāramaṇḍitam||",
    "374:77": "tatrainakasamudbhūtā kalpṛkṣā mahīruhāḥ|",
    "374:78": "sarvakusumavṛkṣāśca sarvasatfalaśākhinaḥ||",
    "374:79": "aṣṭāṃgaguṇasampannāḥ jalapūrṇamanoharāḥ|",
    "374:80": "anekāḥ puṣkariṇyo'pi padmotpalādiśobhitāḥ||",
    "374:81": "tatrārhantaḥ śubhātmāno bhikṣavo brahmacāriṇaḥ|",
    "374:82": "śuddhaśīlā mahābhijñā dakṣiṇīyā vicakṣaṇāḥ||",
    "374:83": "viśvabhuvo munīndrasya śrāvakā bodhicāriṇaḥ|",
    "374:84": "aneke bodhisattvāśca mahāsattvā maharddhikāḥ||",
    "374:85": "bhikṣuṇyo brahacāriṇyaḥ śuddhaśīlā jitendriyāḥ|",
    "374:86": "cailakavratinaścāpi tathānye'pi ca sāṃghikāḥ||",
    "374:87": "triratnabhajanāraktā upāsakā upāsikāḥ|",
    "374:88": "viśvabhuvo munīndrasya śāsane śaraṇāśritāḥ||",
    "374:89": "sadā dharmāmṛtaṃ pītvā viharanti samāhitāḥ|",
    "374:90": "evamanye'pi lokāśca brāhmaṇastīrthikā api||",
    "374:91": "rājānaḥ kṣatriyāścaiva samantrijanapaurikāḥ|",
    "374:92": "śreṣṭhinaḥ sārthavāhāśca mahājanāḥ śubhārthinaḥ||",
    "374:93": "137",
    "374:94": "tatrāgatya samāśritya śrutvā saddharmamādarāt|",
    "374:95": "triratnabhajanaṃ kṛtvā viharanti sadā śubhe||",
    "374:96": "tathā devāśca daityāśca gandharvā api kinnarāḥ|",
    "374:97": "yakṣāśca nāgarājāśca garuḍāśca mahoragāḥ||",
    "374:98": "siddhā vidyādharāścāpi sarve lokādhipā api|",
    "374:99": "sadā tatra samāgatya viśvabhuvo jagadguroḥ||",
    "374:100": "satkṛtyābhyarcya saddharmaṃ śrutvā tiṣṭhanti sādaram||",
    "374:101": "evaṃ tatra munīndro'sau viśvabhūḥ saṃpradarśayan|",
    "374:102": "prātihāryāṇi saddharmaṃ samupādiśya tiṣṭhati||",
    "374:103": "evaṃ tajjetakārāmaṃ puṇyakṣetraṃ manoramam|",
    "374:104": "sarvairlokādhipaiścāpi saṃsevitaṃ praśāsitam||",
    "374:105": "tadatra sāmpratam sarve lokā devādhipā api|",
    "374:106": "saddharmaṃ śrotumāgātya tiṣṭhanti tatsabhāśritāḥ||",
    "374:107": "tavāpi yadi vāṃchāsti tatra gaccha samadarāt|",
    "374:108": "viśvabhuvo munīndrasya sabhāṃ paśca vṛṣaṃ śṛṇu||",
    "374:109": "tatsaddharmāmṛtaṃ pītpā saṃbodhinihitāśayaḥ|",
    "374:110": "triratnabhajanaṃ kṛtvā bodhicaryāvrataṃ cara||",
    "374:111": "etatpuṇyaviśuddhatmā pariśuddhatrimaṇḍalaḥ|",
    "374:112": "trividhāṃ bodhimāsādya saṃbuddhapadamāpsyasi||",
    "374:113": "iti matvā samādhāya śrutvā saddharmamādarāt|",
    "374:114": "triratnabhajanaṃ kṛtvā tiṣṭha caran sadā śubhe||",
    "374:115": "iti tena samādiṣṭaṃ niśamya sa sukuṇḍalaḥ|",
    "374:116": "prabodhitastathetyuktvā pṛcchatyevaṃ dvijaṃ ca tam||",
    "374:117": "avasyaṃ satyamākhyātumarhasi me puraḥ dvija|",
    "374:118": "devo'si mānavo vā tvaṃ daityendro vā maharddhimān||",
    "374:119": "kasyāpi vidyate nedṛkkṛpādharmānubhāvatā|",
    "374:120": "yathā tvamiha mām paśyan tathā ko'nyo'nupālayet||",
    "374:121": "iti tenoditaṃ śrutvā brāhmaṇaḥ sa prasāditaḥ|",
    "374:122": "devaputraṃ tamālokya vadatyevaṃ prabodhane||",
    "374:123": "138",
    "374:124": "na devo mānavo naiva daityendro vāpi nāsmyaham|",
    "374:125": "bodhisattvo'smyahaṃ sarvasattvahitārthasaṃbharaḥ||",
    "374:126": "boddhicaryāvrataṃ dhṛtvā paśyan sattvān suduḥkhitaḥ|",
    "374:127": "bodhayitvā prayatnena yojayitvā susaṃvare||",
    "374:128": "evaṃ sarvatra lokeṣu duḥkhinaḥ pāpino'pyaham|",
    "374:129": "bodhayitvā svayaṃ paśyan yojayeyaṃ sadā śubhe||",
    "374:130": "tathahaṃ svayamālokya sarvān sattvān prabodhayan|",
    "374:131": "bodhimārge pratiṣṭhāpya gacche tatra jināśrame||",
    "374:132": "iti tena samādiṣṭaṃ niśamya saṃpramoditaḥ|",
    "374:133": "sa ratnadakṣiṇāṃ datvā tasyaivaṃ ca prabhāṣate||",
    "374:134": "aho guṇamayaṃ kṣetraṃ sarvadoṣavivarjitam|",
    "374:135": "yatrādya ropitaṃ vījamadya saṃpadyate falam||",
    "374:136": "dhanyāste puruṣāḥ sarve ye triratnasubhaktikāḥ|",
    "374:137": "sadā dharmāmṛtaṃ pītvā saṃcarante jagaddhite||",
    "374:138": "ahamapi gamiṣyāmi jetārāme jināśrame|",
    "374:139": "viśvabhuvaṃ munīndraṃ taṃ draṣṭumicche sasāṃghikam||",
    "374:140": "tadahaṃ bhavatā sārddhaṃ tatra gantuṃ samutsahe|",
    "374:141": "tanmāṃ nītvā munīndraṃ taṃ saṃdarśayitumarhati||",
    "374:142": "iti saṃprārthite tena brāhmaṇaḥ sa sukuṇḍalam|",
    "374:143": "devaputraṃ tamālokya pratibravīti bodhayan||",
    "374:144": "ahamanyatra loke'pi sattvān paśyan prabodhayan|",
    "374:145": "bodhimārge niyujyaivaṃ gamiṣyāmi tadāśrame||",
    "374:146": "tvameva prathamaṃ gatvā tatra jetāśrame vane|",
    "374:147": "vihārasthaṃ munīndraṃ taṃ saṃdarśaya sasāṃghikam||",
    "374:148": "tatsaddharmāmṛtaṃ pītvā saṃbodhinihitāśayaḥ|",
    "374:149": "triratnabhajanaṃ kṛtvā saṃcarasva sadā śubhe||",
    "374:150": "ityuktvā sa mahāsattvo brāhmaṇaḥ prasthitastataḥ|",
    "374:151": "antarhitaḥ kṣaṇādvahnirivāśe'bhigacchati||",
    "374:152": "139",
    "374:153": "tad dṛṣṭvā deavaputro'sau mudāścaryakulāśayaḥ|",
    "374:154": "natvākāśe muhuḥ paśyaṃścireṇa gacchate gṛhe||",
    "374:155": "tatra sattvālayāsīnāḥ brāhmaṇaṃ tamanusmaran|",
    "374:156": "taddupadiṣṭamādhāya tiṣṭhate saṃcarecchubhe||",
    "374:157": "triratnabhajanaṃ kṛtvā saṃcarante sadā śubhe||",
    "374:158": "evaṃ sa trijagannatho lokeśvaro jinātmajaḥ|",
    "374:159": "devānapi prayatnena bodhayitvā pramodayan|",
    "374:160": "bodhimārge niyujyaivaṃ cārayati jagaddhite||",
    "374:161": "evaṃ tasya jagadbhartuḥ puṇyaskandhaṃ mahattaram|",
    "374:162": "aprameyamasaṃkhyeyamityākhyātaṃ munīśvaraiḥ||",
    "374:163": "tatrāsya trijagadbhartuḥ smṛtvāpi nāma sarvadā|",
    "374:164": "dhyātvāpi praṇatiṃ kṛtvā bhajantu bodhivāṃchinaḥ||",
    "374:165": "ye bhajanti mudā tasya na te gacchanti durgatim|",
    "374:166": "sadā sadgatisaṃjātāḥ prānte yānti sukhāvatīm||",
    "374:167": "tatrāmitābhanāthasya pītvā dharmāmṛtaṃ sadā|",
    "374:168": "bodhicaryāvrataṃ dhṛtvā saṃyāsyanti jinālayam||",
    "374:169": "ityādiṣṭaṃ munīndreṇa śrutvā sarve sabhāśritāḥ|",
    "374:170": "lokāstatheti vijñapya prābhyanandan prabodhitāḥ||",
    "374:171": "||iti śuddhāvāsikasukuṇḍaladevaputroddharaṇaprakaraṇaṃ samāptam||"
}