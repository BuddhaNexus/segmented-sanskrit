{
  "SA07n951:0": "pañcamaḥ sargaḥ",
  "SA07n951:1": "trayo mahāprāsādāḥ",
  "SA07n951:2": "tataḥ kumārasya samagravaibhavo narādhinātho navayauvanaśriyaḥ |",
  "SA07n951:3": "ṛtūtsavānāmupasevanakṣamānakārayat trīnatulān mahālayān ||1 ||",
  "SA07n951:4": "sa teṣu sadmasvadhirājanandano vicitravinyāsaviśeṣaśālibhiḥ |",
  "SA07n951:5": "vinodyamāno varavārayoṣitāṃ vilāsanṛttairvijahāra hāribhiḥ ||2 ||",
  "SA07n951:6": "babhūva varṣāsamayo'tha medinī kaṭhoradharmajvaraśāntikarmaṭhaḥ |",
  "SA07n951:7": "aśeṣakāntāraśikhaṇḍimaṇḍalīvilāsalāsyakramadeśikeśvaraḥ ||3 ||",
  "SA07n951:8": "payodharāḥ kecana kācamecakāścakāśire caṇḍasamīraṇeritāḥ |",
  "SA07n951:9": "śanaiḥ śanairambarakṛṣṇabhoginā vimucyamānā iva jīrṇakañcukāḥ ||4 ||",
  "SA07n951:10": "tadā samāruhya vihāramaṇḍapaṃ sahaiva vadhvā sarasīruhekṣaṇaḥ |",
  "SA07n951:11": "pradarśayan mīnadṛśaḥ payodharān pracakrame varṇayituṃ tapātyayam ||5 ||",
  "SA07n951:12": "itaḥ sarojākṣi ! vilokayāmbudānudanvadambhobharapaśyatoharān |",
  "SA07n951:13": "viyattalābhogavilāsadarpaṇapraviṣṭabhūmaṇḍalabimbasannibhān ||6 ||",
  "SA07n951:14": "ṛtuśriyā dīptataḍitpradīpikāsamārjitairañjanasañcayairiva |",
  "SA07n951:15": "natabhru ! navyaiḥ śakalaiḥ payomucāṃ nabhaḥsthalī pātramiyaṃ vibhāvyate ||7 ||",
  "SA07n951:16": "payodakālena cirapravāsinā samāgatenābhinavaṃ priye ! diśām |",
  "SA07n951:17": "vimucyamānā iva keśaveṇayo vibhānti kāmaṃ navameghapaṃktayaḥ ||8 ||",
  "SA07n951:18": "tapātyayābhyāgamanena śāmyato nidāgharūpasya kṛpīṭajanmanaḥ |",
  "SA07n951:19": "vijṛmbhamāṇā iva dhūmavīcayo viśanti meghāvalayo viyattalam ||9 ||",
  "SA07n951:20": "purandarākrāntibhayena ye purā payonidhiṃ prāpuralūnapakṣakāḥ |",
  "SA07n951:21": "samutpatantīva ta eva bhūdharāstataḥ samudadyannavavāridacchalāt ||10 ||",
  "SA07n951:22": "mṛgākṣ i! vidyullatikākarambimbitairnabho'vakāśo jaladairvirājate |",
  "SA07n951:23": "payonidhirvidrumavallivellitairyugakṣaye kardamagolakairiva ||11 ||",
  "SA07n951:24": "śikhaṇḍināmadbhutatāṇḍavaśriyāmaraṇyaraṅge madhurapraṇādinām |",
  "SA07n951:25": "vilokya vidyunnayanena vibhramān praśaṃsatīva stanitena toyadaḥ ||12 ||",
  "SA07n951:26": "kalāpinaḥ kāñcanakāhalopamān phaṇīndralokān parigṛhya cañcubhiḥ |",
  "SA07n951:27": "gabhīrakekāmukharīkṛtāmbarā nadanti cakrīkṛtabarhamaṇḍalāḥ ||13 ||",
  "SA07n951:28": "suvarṇakāreṇa tapātyayātmanā payodapālīnikaṣopalāntare |",
  "SA07n951:29": "nighṛṣyamāṇā iva hemarājayastaḍillatā bhānti cakoralocane ||14 ||",
  "SA07n951:30": "malīmasaṃ kevalamaṅgamantaraṃ viśuddhamantaḥkaraṇaṃ tu māmakam |",
  "SA07n951:31": "iti sphuraccañcaladīdhiticchalād vibhidya taṃ darśayatīva vāridaḥ ||15 ||",
  "SA07n951:32": "samudranemīvahanasya bhāriṇaścaturmahāsāgaramadhyavartinaḥ |",
  "SA07n951:33": "kūlādrikūṭeṣu taḍidgaṇāvṛtā vibhānti sītā iva meghapaṃktayaḥ ||16 ||",
  "SA07n951:34": "vijitya viśvatrayamadbhutaśriyā pradānaśauryeṇa payomucā'munā |",
  "SA07n951:35": "samucchritānāṃ taralākṣi ! vidyuto jayadhvajānāṃ janayanti saṃśayam ||17 ||",
  "SA07n951:36": "sitacchadotsāraṇavetrayaṣṭayo viloladṛṣṭe ! vilasanti vidyutaḥ |",
  "SA07n951:37": "dhanāghanaiḥ proṣitatarjanakriyāvighūrṇyamānāḥ karaśākhikā iva ||18 ||",
  "SA07n951:38": "śatahradāpāditacārumaurvikaṃ salīlamādāya mahendrakārmukam |",
  "SA07n951:39": "payodakālaḥ śabaraḥ śaravrajairapuṇḍarīkāṃ vidaghāti medinīm ||19 ||",
  "SA07n951:40": "bhujaṅgabhugvāntaphaṇāmaṇiśriyaḥ sphuranti bhūmnā puruhūtagopakāḥ |",
  "SA07n951:41": "pracaṇḍadhārāhataratnasūdaraprakīrṇaratnopalakhaṇḍakāntayaḥ ||20 ||",
  "SA07n951:42": "śaranniśākāśatalodaraprabhāsahodare nūtanaśādvalasthale |",
  "SA07n951:43": "patanti vajrāyudhagopakīṭakāḥ samagrandhyāruṇatārakopamāḥ ||21 ||",
  "SA07n951:44": "‘viyatpṛthivyoḥ kiyadantaraṃ bhavet’ iti pramātuṃ prathamena vedhasā |",
  "SA07n951:45": "prasāryamāṇā iva mānarajjavaḥ patanti dhārāḥ paritaḥ payomucām ||22 ||",
  "SA07n951:46": "iyaṃ cakorākṣi ! payodamālikā prakāmavācāṭabakoṭamaṇḍalī |",
  "SA07n951:47": "upāttaśaṅkhā sphuṭamikṣudhanvanaḥ prayāṇamudghoṣayatīva diṅmukhe ||23 ||",
  "SA07n951:48": "vakāvalīvibhramakaṇṭhakambavo vitīrṇaśakrāyudhacitrakambalāḥ |",
  "SA07n951:49": "namanti śaileṣu navābhrakuñjarāstaṭābhighātārthamivoḍhagarjitāḥ ||24 ||",
  "SA07n951:50": "kṣaṇaprabhācampakadāmabhūṣaṇā diśaḥ surendrāyudhacāruśekharāḥ |",
  "SA07n951:51": "payodaśṛṅgairnavavārigarbhitaiḥ parasparābhyukṣamiva prakurvate ||25 ||",
  "SA07n951:52": "vigāhamānasya nabhaḥsthalīgṛhaṃ nidādhajiṣṇorṛtucakravartinaḥ |",
  "SA07n951:53": "ghanena baddhā iva toraṇasrajaḥ surendracāpāḥ sutarāṃ cakāsati ||26 ||",
  "SA07n951:54": "prakampitāyāṃ kaṭhakāṣalīlayā digantabhittau stanayitnudantinā |",
  "SA07n951:55": "viśīryamāṇā iva tārakāgaṇāḥ palāṇḍubhāsaḥ karakāḥ patantyamūḥ ||27 ||",
  "SA07n951:56": "payaḥpravāhaiḥ samameva vāridaḥ paraṃ samādāya mahāpayonidheḥ |",
  "SA07n951:57": "punarvibhaktā iva mauktikotkarāḥ sphuranti varṣopalaśarkarāḥ kṣitau ||28 ||",
  "SA07n951:58": "yathā yathā vṛṣṭibhirabhramaṇḍale vijṛmbhate vaidyutahavyavāhanaḥ |",
  "SA07n951:59": "tathā tathā pānthamṛgīdṛśāṃ dhruvaṃ vijṛmbhate cetasi manmathānalaḥ ||29 ||",
  "SA07n951:60": "nidāghatāpajvalitā vanasthalī prasārayanti sphuṭakandalīkaram |",
  "SA07n951:61": "mayūrakekāvirutairmanoharaiḥ payodamabhyarthayatīva jīvanam ||30 ||",
  "SA07n951:62": "vinidrakāntāravinamravāṭikāprasūnakiñjalkaparāgavāhinaḥ |",
  "SA07n951:63": "haranti mandāḥ pavamānakandalāḥ śikhaṇḍināṃ tāṇḍavajaṃ pariśramam ||31 ||",
  "SA07n951:64": "viśaṅkaṭāmambararājavīthikāṃ valāhakānāmaṭatāmitastataḥ |",
  "SA07n951:65": "pratāyamānā iva pādapāṃsavaḥ patanti mandaṃ paritaḥ payaḥkaṇāḥ ||32 ||",
  "SA07n951:66": "vighuṣyamāṇe taḍitā'bhramaṃḍale vidhāya sākṣye navavaidyutānalam |",
  "SA07n951:67": "ṛtuḥ purodhāstaṭinīsamudrayoḥ pravartayatyūrmikaragrahotsavam ||33 ||",
  "SA07n951:68": "anena kālena vinā'mṛtadravairnikāmamāpāditasarvasampadā |",
  "SA07n951:69": "aśeṣato bhūrapi sarvathā bhajedaputriṇīnāmadhidevatāpadam ||34 ||",
  "SA07n951:70": "iti praśaṃsāmukhare sakautukaṃ svavṛttimuddiśya narendranandane !",
  "SA07n951:71": "upoḍhalajjā iva diṅmukhāntare tirobabhūvuḥ sakalāḥ payodharāḥ ||35 ||",
  "SA07n951:72": "digaṅganāvarṇaghṛtānulepanaṃ sitacchadasvaiavihāravīthikā |",
  "SA07n951:73": "sarojinīyauvanavibhramodayaḥ samāvirāsīt samayo'tha śāradaḥ ||36 ||",
  "SA07n951:74": "taḍitpriyāyāḥ savilāsasampado balākikāyāśca viśuddhajanmanaḥ |",
  "SA07n951:75": "viyogaduḥkhādiva maunamudritāḥ prapedire pāṇḍaratāṃ payodharāḥ ||37 ||",
  "SA07n951:76": "kadarthitātmīyaguṇaprakāśane kṣayaṃ prapanne sati vāridāgame |",
  "SA07n951:77": "pramodahāsā iva diṅmṛgīdṛśāṃ samudbabhūvuḥ kalahaṃsamaṇḍalāḥ ||38 ||",
  "SA07n951:78": "sitacchadānāṃ śravaṇārtikāraṇaṃ niśamya kolāhalamutkacetasām |",
  "SA07n951:79": "viyogabhājastaruṇījanā bhṛśaṃ ninindurantaḥkaraṇena bhārgavam ||39 ||",
  "SA07n951:80": "anantaratnākaraphenamaṇḍalairanaṅgakīrtistabakabhramāvahaiḥ |",
  "SA07n951:81": "marālavṛndairvalamānapakṣakairapūri sarvaṃ haridantakandaram ||40 ||",
  "SA07n951:82": "vikāsināṃ saptapalāśabhūruhāṃ vijṛmbhamāṇāḥ parito rajobharāḥ |",
  "SA07n951:83": "harinmukhānāmadhivāsacūrṇaṃkabhramaṃ vitenuḥ prathamānasaurabhāḥ ||41 ||",
  "SA07n951:84": "pravartyamāne pramadairmadāvalaiḥ samulvaṇe dānajalābhivarṣaṇe |",
  "SA07n951:85": "gate'pi varṣāsamaye mahāpagā babhūvuratyantavivṛddhajīvanāḥ ||42 ||",
  "SA07n951:86": "kalādhināthaḥ karajālamujjvalaṃ prasārayāmāsa haritsu nirbharam |",
  "SA07n951:87": "cirotsukānāṃ kumudākaraśriyāṃ dṛḍhāṅgapālīmiva kartumunmanāḥ ||43 ||",
  "SA07n951:88": "vitāyamānaiḥ smitacandrikābharaistaraṅgitāḥ kṣomaviśeṣapāṇḍaraiḥ |",
  "SA07n951:89": "vilajjamānā dvijarājadarśanād dhṛtāvaguṇṭhā iva digvadhūṭikāḥ ||44 ||",
  "SA07n951:90": "pataṅgadāvānalalaṅghitātmanāṃ tamastamāladrumaṣaṇḍasampadām |",
  "SA07n951:91": "marutprakīrṇā iva bhasmadhūlayaḥ śaśaṅkire śāradameghapaṃktayaḥ ||45 ||",
  "SA07n951:92": "visṛtvaraiḥ śāradikaiḥ payodharairviḍambayāmāsa vikīrṇamambaram |",
  "SA07n951:93": "taraṅgabhaṅgaiḥ kalaśāmbhasāṃ nidheryugāntabhinnairlavaṇodadherdyutim ||46 ||",
  "SA07n951:94": "kṛtābhiṣekāḥ prathamaṃ ghanāmbubhighṛtottarīyāḥ śaradabhrasañcayaiḥ |",
  "SA07n951:95": "viliptagātryaḥ śaśiraśmicandanairdiśo dadhustārakahārayaṣṭikām ||47 ||",
  "SA07n951:96": "kṛtāplavānāmacireṇa vāridairdiśāvadhūnāṃ rucirāmbaratviṣām |",
  "SA07n951:97": "śarīralagnā iva toyavipruṣaścakāśire sātiśayena tārakāḥ ||48 ||",
  "SA07n951:98": "vikāsinaścandrakaropalālanād virejire kairavakośarāśayaḥ |",
  "SA07n951:99": "śaratprasanneṣu taḍākavāriṣu praviṣṭabimbā iva tārakāgaṇāḥ ||49 ||",
  "SA07n951:100": "vikasvarā vyañjitakaṇṭakāṃkurā vimuktamādhvīkamudaśrubindavaḥ |",
  "SA07n951:101": "sarojaṣaṇḍāḥ śaradaṃ samāgatāḥ vilokya vismeramukhā ivābabhuḥ ||50 ||",
  "SA07n951:102": "vikāsabhājāmabhitaḥ saroruhāṃ vilīyamānairmakandanirjharaiḥ |",
  "SA07n951:103": "agādhatāṃ prāpuratīva pūritāḥ śaratkṛśā apyakhilāḥ sarovarāḥ ||51 ||",
  "SA07n951:104": "vipakvapuṇḍrekṣuparumukhacyutairnirantarā mauktikasārasañcayaiḥ |",
  "SA07n951:105": "udārakaidārakakulyakātaṭāḥ prapedire tāmranadītaṭopamām ||52 ||",
  "SA07n951:106": "vipākabhūmnā'bhividīrṇadāḍimīphalaprakīrṇairnavabījabālakaiḥ |",
  "SA07n951:107": "karambitāḥ kānanabhūmayo babhuḥ punaḥ samudyatsuragopakā iva ||53 ||",
  "SA07n951:108": "ānandapākodayaśālibhiḥ phalairavāṅmukhīnāḥ kalamā lalakṣire |",
  "SA07n951:109": "upasthitāmātmavināśavikriyāṃ vicintya śokāvanatā ivādhikam ||54 ||",
  "SA07n951:110": "vikīrṇapaṅkāṅkitaśṛṅgakoṭayaḥ khurārdhacandrakṣayakūlabhūmayaḥ |",
  "SA07n951:111": "muhurnadanto vṛṣabhā madoddhatāstaṭābhighātaṃ saritāṃ vitenire ||55 ||",
  "SA07n951:112": "atrāntare rājakumāramenamāhūya pṛthvīpatirābabhāṣe |",
  "SA07n951:113": "ayaṃ janaḥ putra ! tavāstraśikṣāvilokanaṃ pratyabhivāñchatīti ||56 ||",
  "SA07n951:114": "śrutvā tu tatsūryakulāvataṃsaḥ pratyujjagāda prathamaṃ nṛpāṇām |",
  "SA07n951:115": "ālokyatāṃ tāta ! mamāstraśikṣā prāpte dine saptamasaṅkhyayeti ||57 ||",
  "SA07n951:116": "athāgate saptamavāsarānte prajāpatirbandhujanena sārdham |",
  "SA07n951:117": "tasyāstraśikṣāpravilokanārtham adhyāsta bhadrāsanamantareṇa ||58 ||",
  "SA07n951:118": "ekena bāṇāsanamātatajyam,",
  "SA07n951:119": "anyena hastāmburuheṇa bāṇam |",
  "SA07n951:120": "samādadānaḥ sa pinaddhamūrtiragre gurorāvirabhūt kumāraḥ ||59 ||",
  "SA07n951:121": "kiṃ puṣpadhanvā pratimabdhamūrtiḥ,",
  "SA07n951:122": "kiṃ vā'vatīrṇo madhavān sadhanvā !",
  "SA07n951:123": "evaṃvidhā prādurabhūt prajānāṃ vikalpanā vismitamānasānām ||60 ||",
  "SA07n951:124": "adṛṣṭapūrvāmatilokaśilpām atyadbhutāmapratimaprabhāvaḥ |",
  "SA07n951:125": "bahuprakārāṃ piturastraśikṣāṃ sandarśayāmāsa sa vīravaryaḥ ||61 ||",
  "SA07n951:126": "dṛṣṭvā'straśikṣāṃ jagadekabandhorabhūtapūrvāmavanītaleṣu |",
  "SA07n951:127": "ātmānamākhaṇḍalatulyadhāmā viśāmadhīśo bahu manyate sma ||62 ||",
  "SA07n951:128": "itthaṃ dhīro darśayitvā'straśikṣāṃ",
  "SA07n951:129": "dhānuṣkāṇāmagragaṇyastarasvī |",
  "SA07n951:130": "āgopālaṃ stūyamānāpadāno",
  "SA07n951:131": "lokairuccairāsasādātmageham ||63 ||",
  "SA07n951:132": "saṅgītamaṅgalamahotsavasaṅginībhiḥ",
  "SA07n951:133": "sākaṃ vadhūbhiranurāgataraṅgitābhiḥ |",
  "SA07n951:134": "krīḍāgṛheṣu viharan kṣitipālasūnu-",
  "SA07n951:135": "rvarṣāṇi kānicidasau kṣapayāñcakāra ||64 ||",
  "SA07n951:136": "iti buddhaghoṣaviracite padyacūḍāmaṇināmni mahākāvye pañcamaḥ sargaḥ ||"
}