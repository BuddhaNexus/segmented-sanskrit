{
  "S03n254:0": "31. sutasoma-jātakam",
  "S03n254:1": "śreyaḥ samādhatte yathātathāpyupanataḥ satsaṃgama iti sajjanāpāśrayeṇa śreyo'rthinā bhavitavyam |",
  "S03n254:2": "tadyathānuśrūyate-",
  "S03n254:3": "bodhisattvabhūtaḥ kilāyaṃ bhagavān yaśaḥprakāśavaṃśe guṇaparigrahaprasaṅgātsātmībhūtaprajānurāge pratāpānatadṛptasāmante śrīmati kauravyarājakule janma pratilebhe tasya |",
  "S03n254:4": "guṇaśatakiraṇamālinaḥ somapriyadarśanasya sutasya sutasoma ityevaṃ pitā nāma cakre |",
  "S03n254:5": "sa śuklapakṣacandramā iva pratidinamabhivardhamānakāntilāvaṇyaḥ kālakramādavāpya sāṅgeṣu sopavedeṣu ca vedeṣu vaicakṣaṇyaṃ dṛṣṭakramaḥ sottarakalānāṃ kalānāṃ lokyānāṃ lokapremabahumānaniketabhūtaḥ samyagabhyupapattisaumukhyādabhivardhamānādarātparipālananiyamācca bandhuriva guṇānāṃ babhūva |",
  "S03n254:6": "śīlaśrutatyāgadayādamānāṃ tejaḥkṣamādhīdhṛtisaṃnatīnām |",
  "S03n254:7": "anunnatihrīmatikāntikīrtidākṣiṇyamedhābalaśuklatānām ||1 ||",
  "S03n254:8": "teṣāṃ ca teṣāṃ sa guṇodayānāmalaṃkṛtānāmiva yauvanena |",
  "S03n254:9": "viśuddhataudāryamanoharāṇāṃ candraḥ kalānāmiva saṃśrayo'bhūt ||2 ||",
  "S03n254:10": "ataścainaṃ sa rājā lokaparipālanasāmarthyādakṣudrabhadraprakṛtitvācca yauvarājyavibhūtyā saṃyojayāmāsa |",
  "S03n254:11": "vidvattayā tvāsuratīva tasya priyāṇi dharmyāṇi subhāṣitāni |",
  "S03n254:12": "ānarca pūjātiśayairatastaṃ subhāṣitairenamupāgamadyaḥ ||3 ||",
  "S03n254:13": "atha kadācitsa mahātmā kusumamāsaprabhāvaviracitakisalayalakṣmīmādhuryāṇi pravikasatkusumamanojñaprahasitāni pravitatanavaśādvalakuthāstaraṇasanāthadharaṇītalāni kamalotpaladalāstīrṇanirmalanīlasalilāni bhramadbhramaramadhukarīgaṇopagītānyanibhṛtaparabhṛtabarhigaṇāni mṛdusurabhiśiśirasukhapavanāni manaḥprasādodbhāvanāni nagaropavanānyanuvicaran anyatamamudyānavanaṃ nātimahatā balakāyena parivṛtaḥ krīḍārthamupanirjagāma |",
  "S03n254:14": "sa tatra puṃskokilanādite vane manoharodyānavimānabhūṣite |",
  "S03n254:15": "cacāra puṣpānatacitrapādape priyāsahāyaḥ sukṛtīva nandane ||4 ||",
  "S03n254:16": "gītasvanairmadhuratūryaravānuviddhai-",
  "S03n254:17": "rnṛtyaiśca hāvacaturairlalitāṅgahāraiḥ |",
  "S03n254:18": "strīṇāṃ madopahṛtayā ca vilāsalakṣmyā",
  "S03n254:19": "reme sa tatra vanacārutayā tayā ca ||5 ||",
  "S03n254:20": "tatrasthaṃ cainamanyatamaḥ subhāṣitākhyāyī brāhmaṇaḥ samabhijagāma |",
  "S03n254:21": "kṛtopacārasatkāraśca tadrūpaśobhāpahṛtamanāstatropaviveśa |",
  "S03n254:22": "iti sa mahāsattvo yauvanānuvṛttyā puṇyasamṛddhiprabhāvopanataṃ krīḍāvidhimanubhavaṃstadāgamanādutpannabahumāna eva tasmin brāhmaṇe subhāṣitaśravaṇādanavāptāgamanaphale sahasaivotpatitaṃ gītavāditrasvanoparodhi kriḍāprasaṅgajanitapraharṣopahantṛ pramadājanabhayaviṣādajananaṃ kolāhalamupaśrutya jñāyatāṃ kimetamditi sādaramantaḥ purāvacarān samādideśa |",
  "S03n254:23": "athāsya dauvārikā bhayaviṣādadinavadanāḥ sasaṃbhramaṃ drutataramupetya nyavedayanta-eṣa sa deva puruṣādaḥ kalmāṣavādaḥ saudāsaḥ sākṣādivāntako naraśatakadanakaraṇaparicayādrākṣasādhikakrūrataramatiratimānuṣabalavīryadarpo rakṣaḥpratibhayaraudramūrtimūrtimāniva jagatsaṃtrāsa iti evābhivartate |",
  "S03n254:24": "vidrutaṃ ca nastatsaṃtrāsagrastadhairyamudbhrāntarathaturagadviradavyākulayodhaṃ balam |",
  "S03n254:25": "yataḥ pratiyatno bhavatu devaḥ,",
  "S03n254:26": "prāptakālaṃ vā saṃpradhāryatāmiti |",
  "S03n254:27": "atha sutasomo jānāno'pi tānuvāca-bhoḥ ka eṣa saudāso nāma ?",
  "S03n254:28": "te taṃ procuḥ-kimetaddevasya na viditaṃ yathā sudāso nāma rājā babhūva |",
  "S03n254:29": "sa mṛgayānirgato'śvenāpahṛto vanagahanamanupraviṣṭaḥ siṃhyā sārdhaṃ yogamagamat |",
  "S03n254:30": "āpannasattvā ca sā siṃhī saṃvṛttā |",
  "S03n254:31": "kālāntareṇa ca kumāraṃ prasuṣuve |",
  "S03n254:32": "sa vanacarairgṛhītaḥ sudāsāyopanītaḥ |",
  "S03n254:33": "aputro'hamiti ca kṛtvā sudāsena saṃvardhitaḥ |",
  "S03n254:34": "pitari ca surapuramupagate svaṃ rājyaṃ pratilebhe |",
  "S03n254:35": "sa mātṛdoṣādāmiṣeṣvabhisaktaḥ |",
  "S03n254:36": "idamidaṃ rasavaraṃ māṃsamiti sa mānuṣaṃ māṃsamāsvādya svapaurāneva ca hatvā hatvā bhakṣayitumupacakrame |",
  "S03n254:37": "atha paurāstadvadhāyodyogaṃ cakruḥ |",
  "S03n254:38": "yato'sau bhītaḥ saudāso nararudhirapiśitabalibhugbhyo bhutebhya upaśuśrāva- asmātsaṃkaṭānmukto'haṃ rājñāṃ kumāraśatena bhūtayajñaṃ kariṣyāmīti |",
  "S03n254:39": "so'yaṃ tasmātsaṃkaṭānmuktaḥ |",
  "S03n254:40": "prasahya prasahya cānena rājakumārāpaharanaṃ kṛtam |",
  "S03n254:41": "so'yaṃ devamapyapahartuṃmāyātaḥ |",
  "S03n254:42": "śrutvā devaṃ pramāṇamiti |",
  "S03n254:43": "atha sa bodhisattvaḥ pūrvameva viditaśīladoṣavibhramaḥ saudāsasya kāruṇyāttaccikitsāvahitamatirāśaṃsamānaścātmani tacchīlavikṛtapraśamanasāmarthyaṃ priyākhyāna iva ca saudāsābhiyānanivedane prītiṃ pratisaṃvedayanniyatamityuvāca-",
  "S03n254:44": "rājyāccyute'sminnaramāṃsalobhādunmādavaktavya ivāsvatantre |",
  "S03n254:45": "tyaktasvadharme hatapuṇyakīrtau śocyāṃ daśāmityanuvartamāne ||6 ||",
  "S03n254:46": "ko vikramasyātra mamāvakāśa evaṃgatādvā bhayasaṃbhramasya |",
  "S03n254:47": "ayatnasaṃrambhaparākrameṇa pāpmānamasya prasabhaṃ nihanmi ||7 ||",
  "S03n254:48": "gatvāpi yo nāma mayānukampyo madgocaraṃ sa svayamabyupetaḥ |",
  "S03n254:49": "yuktaṃ mayātithyamato'sya kartumevaṃ hi santo'tithiṣu pravṛttāḥ ||8 ||",
  "S03n254:50": "tadyathādhikāramatrāvahitā bhavanti bhavantaḥ |",
  "S03n254:51": "iti sa tānantaḥ purāvacarānanuśiṣya viṣādavipulatarapāriplavākṣamāgadgadavilulitakaṅṭhaṃ mārgāvaraṇasodyamamāśvāsanapūrvakaṃ vinivartya yuvatijanaṃ yatastatkolāhalaṃ tataḥ prasasāra |",
  "S03n254:52": "dṛṣṭvaiva ca vyāyatābaddhamalinavasanaparikaraṃ valkalapaṭṭaviniyataṃ reṇuparuṣapralambavyākulaśiroruhe praruḍhaśmaśrujālāvanaddhāndhakāravadanaṃ roṣasaṃrambhavyāvṛttaraudranayanamudyatāsimacarmāṇaṃ saudāsaṃ vidravadanupatantaṃ rājabalaṃ vigatabhayasādhvasaḥ samājuhāva-ayamahamare sutasomaḥ |",
  "S03n254:53": "ita eva nivartasva |",
  "S03n254:54": "kimanena kṛpaṇajanakadanakaraṇaprasaṅgeneti |",
  "S03n254:55": "tatsamāhvānaśabdākalitadarpastu saudāsaḥ siṃha iva tato nyavartata |",
  "S03n254:56": "nirāvaraṇapraharaṇamekākinaṃ prakṛtisaumyadarśanamabhivīkṣya ca bodhisattvamahamapi tvāmeva mṛgayāmītyuktvā niviśaṅka sahasā saṃrambhadrutataramabhisṛtyainaṃ skandhamāropya pradudrāva |",
  "S03n254:57": "bodhisattvo'pi cainaṃ saṃrambhadarpoddhatamānasaṃ sasaṃbhramākulitamatiṃ rājabalavidrāvaṇāduparūḍhapraharṣāvalepaṃ sābhiśaṅkamavetya nāyamasyānuśiṣṭikāla ityupekṣāṃcakre |",
  "S03n254:58": "saudāso'pyabhimatārthaprasiddhyā paramiva lābhabhadhigamya pramuditamanāḥ svamāvāsadurgaṃ praviveśa |",
  "S03n254:59": "hatapuruṣakalevarākulaṃ rudhirasamukṣitaraudrabhūtalam |",
  "S03n254:60": "puruṣamiva ruṣāvabhartsayatsphuṭadahanairaśivaiḥ śivārutaiḥ ||9 ||",
  "S03n254:61": "gṛdhradhvāṅkṣādhyāsanarūkṣāruṇaparṇaiḥ",
  "S03n254:62": "kīrṇaṃ vṛkṣairnaikacitādhūmavivarṇaiḥ |",
  "S03n254:63": "rakṣaḥpretānartanabibhatsamaśāntaṃ",
  "S03n254:64": "dūrād dṛṣṭaṃ trāsajaḍaiḥ sārthikanetraiḥ ||10 ||",
  "S03n254:65": "samavatārya ca tatra bodhisattvaṃ tadrūpasaṃpadā vinibadhyamānanayanaḥ pratataṃ vīkṣamāṇo viśaśrāma |",
  "S03n254:66": "atha bodhisattvasya subhāṣitopāyanābhigataṃ brāhmaṇamakṛtasatkāraṃ tadudyānavinivartanapratīkṣiṇamāśāvabaddhahṛdayamanusmṛtya cintā prādurabhūt-kaṣṭaṃ bhoḥ !",
  "S03n254:67": "ubhāṣitopāyanavānāśayā duramāgataḥ |",
  "S03n254:68": "sa maṃ hṛtamupaśrutya vipraḥ kiṃ nu kariṣyati ||11 ||",
  "S03n254:69": "āśāvighātāgniparītacetā vaitānyatīvreṇa pariśrameṇa |",
  "S03n254:70": "viniśvasiṣyatyanuśocya vā māṃ svabhāgyanindāṃ pratipatsyate vā ||12 ||",
  "S03n254:71": "iti vicintayatastasya mahāsattvasya tadīyaduḥkhābhitaptamanasaḥ kāruṇyaparicayādaśrūṇi prāvartanta |",
  "S03n254:72": "atha saudāsaḥ sāśrūnayanamabhivīkṣya bodhisattvaṃ samabhiprahasannuvācamā tavadbhoḥ |",
  "S03n254:73": "dhīra ityasi vikhyātastaistaiśca bahubhirguṇaiḥ |",
  "S03n254:74": "atha cāsmadvaśaṃ prāpya tvamapyaśrūṇi muñcasi ||13 ||",
  "S03n254:75": "suṣṭhu khalvidamucyate-",
  "S03n254:76": "āpatsu viphalaṃ dhairyaṃ śoke śrutamapārthakam |",
  "S03n254:77": "na hi tadvidyate bhūtamāhataṃ yuanna kampate ||14 || iti |",
  "S03n254:78": "tatsatyaṃ tāvad brūhi-",
  "S03n254:79": "prāṇān priyānatha dhanaṃ sukhasādhanaṃ vā",
  "S03n254:80": "bandhūnnarādhipatitāmathavānuśocan |",
  "S03n254:81": "putrapriyaṃ pitaramaśrumukhān sutān vā",
  "S03n254:82": "smṛtveti sāśrūnayanatvamupāgato'si ||15 ||",
  "S03n254:83": "bodhisattva uvāca-",
  "S03n254:84": "na prāṇān pitarau na caiva tanayān bandhūnna dārānna ca",
  "S03n254:85": "naivaiśvaryasukhāni saṃsmṛtavato bāṣpodgamo'yaṃ mama |",
  "S03n254:86": "āśāvāṃstu subhāṣitairabhigataḥ śrutvā hṛtaṃ māṃ dvijo",
  "S03n254:87": "nairāśyena sa dahyate dhruvamiti smṛtvāsmi sāsrekṣaṇaḥ ||16 ||",
  "S03n254:88": "tasmādvisarjayitumarhasi tasya yāva-",
  "S03n254:89": "dāśāvighātamathitaṃ hṛdayaṃ dvijasya |",
  "S03n254:90": "saṃmānanāmbupariṣekanavikaromi",
  "S03n254:91": "tasmātsubhāṣitamadhūni ca saṃbibharmi ||17 ||",
  "S03n254:92": "prāpyaivamānṛṇyamahaṃ divjasya gantāsmi bhūyo'nṛṇatāṃ tavāpi |",
  "S03n254:93": "ihāgamātprītikṛtakṣaṇābhyāṃ nirīkṣyamāṇo bhavadīkṣaṇābhyām ||18 ||",
  "S03n254:94": "mā cāpayātavyanayo'yamasyetyevaṃ viśaṅkākulamānaso bhūḥ |",
  "S03n254:95": "anyo hi mārgo nṛpa madvidhānāmanyādṛśastvanyajanābhipannaḥ ||19 ||",
  "S03n254:96": "saudāsa uvāca-",
  "S03n254:97": "idaṃ tvayā hyādṛtamucyamānaṃ śraddheyatāṃ naiva kathaṃcideti |",
  "S03n254:98": "ko nāma mṛtyorvadanādvimuktaḥ svasthaḥ sthitastatpunarabhyupeyām ||20 ||",
  "S03n254:99": "duruttaraṃ mṛtyubhayaṃ vyatītya sukhe sthitaḥ śrīmati veśmani sve |",
  "S03n254:100": "kiṃ nāma tatkāraṇamasti yena tvaṃ matsamīpaṃ punarabhyupeyāḥ ||21 ||",
  "S03n254:101": "bodhisattva uvāca-kathamevaṃ mahadapi mamāgamanakāraṇamatrabhavānnābabhudhyate ?",
  "S03n254:102": "nanu mayā pratipannamāgamiṣyāmīti |",
  "S03n254:103": "tadalaṃ māṃ khalajanasamatayaivaṃ pariśaṅkitum |",
  "S03n254:104": "sutasomaḥ khalvaham |",
  "S03n254:105": "lobhena mṛtyośca bhayena satyaṃ satyaṃ yadeke tṛṇavattyajanti |",
  "S03n254:106": "satāṃ tu satyaṃ vasu jīvitaṃ ca kṛcchre'pyatastanna parityajanti ||22 ||",
  "S03n254:107": "na jīvitaṃ yatsukhamaihikaṃ vā satyāccyutaṃ rakṣati durgatibhyaḥ |",
  "S03n254:108": "satyaṃ vijahyāditi kastadarthaṃ yaccākaraḥ stutiyaśaḥsukhānām ||23 ||",
  "S03n254:109": "saṃdṛśyamānavyabhicāramārge tvadṛṣṭakalyāṇaparākrame vā |",
  "S03n254:110": "śraddheyatāṃ naiti śubhaṃ tathā ca kiṃ vīkṣya śaṅkā tava mayyapīti ||24 ||",
  "S03n254:111": "tvatto bhayaṃ yadi ca nāma mamābhaviṣyat",
  "S03n254:112": "saṅgaḥ sukheṣu karuṇāvikalaṃ mano vā |",
  "S03n254:113": "vikhyātaraudracaritaṃ nanu vīramānī",
  "S03n254:114": "tvāmudyatapraharaṇāvaraṇo'bhyupaiṣyam ||25 ||",
  "S03n254:115": "tvatsaṃstavastvayamabhīpsita eva me syāt",
  "S03n254:116": "tasya dvijasya saphalaśramatāṃ vidhāya |",
  "S03n254:117": "eṣyāmyahaṃ punarapi svayamantikaṃ te",
  "S03n254:118": "nāsmadvidhā hi vitathāṃ giramudgiranti ||26 ||",
  "S03n254:119": "atha saudāsastad bodhisattvavacanaṃ vikalpitamivāmṛṣyamāṇaścintāmāpede-suṣṭhu khalvayaṃ satyavāditayā ca dharmikatayā ca vikatthate |",
  "S03n254:120": "tatpaśyāmi tāvadasya satyānurāgaṃ dharmapriyatāṃ ca |",
  "S03n254:121": "kiṃ ca tāvanmamānena naṣṭenāpi syāt ?",
  "S03n254:122": "asti hi me svabhujavīryapratāpādvaśīkṛtaṃ śatamātraṃ kṣatriyakumārāṇām |",
  "S03n254:123": "tairyathopayācitaṃ bhūtayajñaṃ kariṣyāmīti vicintya bodhisattvamuvāca-tena hi gaccha |",
  "S03n254:124": "drakṣyāmaste satyapratijñatāṃ dhārmikatāṃ ca |",
  "S03n254:125": "gatvā kṛtvā ca tasya tvaṃ dvijasya yadabhīpsitam |",
  "S03n254:126": "śīghramāyāhi yāvatte citāṃ sajjīkaromyaham ||27 ||",
  "S03n254:127": "atha bodhisattvastathetyasmai pratiśrutya svabhavanamabhigataḥ pratinandyamānaḥ svena janena tamāhūya brāhmaṇaṃ tasmād gāthācatuṣṭayaṃ śuśrāva |",
  "S03n254:128": "tacchrutvā subhāṣitābhiprasāditamanāḥ sa mahāsattvaḥ saṃrādhayan priyavacanasatkārapuraḥsaraṃ sāhasrikīṃ gāthāṃ kṛtvā samabhilaṣitenārthena taṃ brāhmaṇaṃ pratipūjayāmāsa |",
  "S03n254:129": "athainaṃ tasya pitā asthānātivyayanivāraṇodyatamatiḥ prastāvakramāgataṃ sānunayamityuvāca-tāta subhāṣitapratipūjane sādhu mātrāṃ jñātumarhasi |",
  "S03n254:130": "mahājanaḥ khalu te bhartavyaḥ,",
  "S03n254:131": "kośasaṃpadapekṣiṇī ca rājaśrīḥ |",
  "S03n254:132": "ataśca tvāṃ bravīmi-",
  "S03n254:133": "śatena saṃpūjayituṃ subhāṣitaṃ paraṃ pramāṇaṃ na tataḥ paraṃ kṣamam |",
  "S03n254:134": "atipradāturhi kiyacciraṃ bhaveddhaneśvarasyāpi dhaneśvaradyutiḥ ||28 ||",
  "S03n254:135": "samarthamarthaḥ paramaṃ hi sādhanaṃ na tadvirodhena yataścaretpriyam |",
  "S03n254:136": "narādhipaṃ śrīrna hi kośasaṃpadā vivarjitaṃ veśavadhūrivekṣate ||29 ||",
  "S03n254:137": "bodhisattva uvāca-",
  "S03n254:138": "arghapramāṇaṃ yadi nāmaṃ kartuṃ śakyaṃ bhaveddeva subhāṣitānām |",
  "S03n254:139": "vyaktaṃ na te vācyapathaṃ vrajeya tanniṣkrayaṃ rājyamapi prayacchan ||30 ||",
  "S03n254:140": "śrutvaiva yannāma manaḥ prasādaṃ śreyo'nurāgaḥ sthiratāṃ ca yāti |",
  "S03n254:141": "prajñā vivṛddhyā vitamaskatāṃ ca krayyaṃ nanu syādapi tatsvamāṃsaiḥ ||31 ||",
  "S03n254:142": "dīpaḥ śrutaṃ mohatamaḥpramāthī caurādyahāryaṃ paramaṃ dhanaṃ ca |",
  "S03n254:143": "saṃmohaśatruvyathanāya śastraṃ nayopadeṣṭā paramaśca mantrī ||32 ||",
  "S03n254:144": "āpadgatasyāpyavikāri mitramapīḍanīśokarujaścikitsā |",
  "S03n254:145": "balaṃ mahaddoṣabalāvamardi paraṃ nidhānaṃ yaśasaḥ śriyaśca ||33 ||",
  "S03n254:146": "satsaṃgame prābhṛtaśībharasya sabhāsu vidvajjanarañjanasya |",
  "S03n254:147": "parapravādadyutibhāskarasya spardhāvatāṃ kīrtimadāpahasya ||34 ||",
  "S03n254:148": "prasannanetrānanavarṇarāgairasaṃskṛtairapyatiharṣalabdhaiḥ |",
  "S03n254:149": "saṃrādnanavyagrakarāgradeśairvikhyāpyamānātiśayakramasya ||35 ||",
  "S03n254:150": "vispaṣṭahetvarthanidarśanasya vicitraśāstrāgamapeśalasya |",
  "S03n254:151": "mādhuryasaṃskāramanoharatvādakliṣṭamālyaprakaropamasya ||36 ||",
  "S03n254:152": "vinītadīptapratibhojjvalasya prasahya kīrtipratibodhanasya |",
  "S03n254:153": "vāksauṣṭhavasyāpi viśeṣaheturyogātprasannārthagatiḥ śrutaśrīḥ ||37 ||",
  "S03n254:154": "śrutvā ca vairodhikadoṣamuktaṃ trivagamārgaṃ samupāśrayante |",
  "S03n254:155": "śrutānusārapratipattisārāstarantyakṛcchreṇa ca janmadurgam ||38 ||",
  "S03n254:156": "guṇairanekairiti viśrutāni prāptānyahaṃ prābhṛtavacchrutāni |",
  "S03n254:157": "śaktaḥ kathaṃ nāma na pūjayamājñāṃ kathaṃ vā tava laṅghayeyam ||38 ||",
  "S03n254:158": "yāsyāmi saudāsasamīpamasmādartho na me rājyapariśrameṇa |",
  "S03n254:159": "nivṛttasaṃketaguṇopamarde labhyaśca yo doṣapathānuvṛttyā ||40 ||",
  "S03n254:160": "athainaṃ pitā snehātsamutpatitasaṃbhramaḥ sādaramuvāca-tavaiva khalu tāta hitāvekṣiṇā mayaivamabhihitam |",
  "S03n254:161": "tadalamatra te manyuvaśamanubhavitum |",
  "S03n254:162": "dviṣantaste saudāsavarśaṃ gamiṣyanti |",
  "S03n254:163": "athāpi pratijñātaṃ tvayā tatsamīpopagamanam,",
  "S03n254:164": "ataḥ satyānurakṣī tatsaṃpādayitumicchasi,",
  "S03n254:165": "tadapi te nāhamanujñāsyāmi |",
  "S03n254:166": "apātakaṃ hi svaprāṇaparirakṣānimittaṃ gurujanārthaṃ cānṛtamārgo vedavihita iti |",
  "S03n254:167": "tatparihāraśrameṇa tava ko'rthaḥ ?",
  "S03n254:168": "arthakāmābhyāṃ ca virodhidṛṣṭaṃ dharmasaṃśrayamanayamiti vyasanamiti ca rājñāṃ pracakṣate nītikuśalāḥ |",
  "S03n254:169": "tadalamanenāsmanmanastāpinā svārthanirapekṣeṇa te nirbandhena |",
  "S03n254:170": "athāpyayaśasyaṃ mārṣa dharmavirodhi ceti pratijñāvisaṃvādanamanucitatvānna vyavasyati te matiḥ,",
  "S03n254:171": "evamapīdaṃ tvadvimokṣaṇārthaṃ samudyaktaṃ sajjameva no hastyaśvarathapattikāyaṃ saṃpannamanuraktaṃ kṛtāstraśūrapuruṣamanekasamaranīrājitaṃ mahanmahaughabhīmaṃ balam |",
  "S03n254:172": "tadanena parivṛtaḥ samabhigamyainaṃ vaśamānaya,",
  "S03n254:173": "antakavaśaṃ vā prāpaya |",
  "S03n254:174": "evamavyarthapratijñatā saṃpāditā syādātmarakṣā ceti |",
  "S03n254:175": "bodhisattva uvāca-notsahe deva anyathā pratijñātumanyathā kartuṃ śocyeṣu vā vyasanapaṅkanimagneṣu narakābhimukheṣu suhṛtsu svajanapartiyakteṣvanātheṣu ca tadvidheṣu prahartum |",
  "S03n254:176": "api ca,",
  "S03n254:177": "dukṣaraṃ puruṣādo'sāvudāraṃ cākaronmayi |",
  "S03n254:178": "madvacaḥpratyayādyo māṃ vyasṛjadvaśamāgatam ||41 ||",
  "S03n254:179": "labdhaṃ tatkāraṇāccedaṃ mayā tāta subhāṣitam |",
  "S03n254:180": "upakārī viśeṣeṇa so'nukampyo mayā yataḥ ||42 ||",
  "S03n254:181": "alaṃ cātra devasya madatyayāśaṅkayā |",
  "S03n254:182": "kā hi tasya śaktirasti māmevamabhigataṃ vihiṃsitumiti |",
  "S03n254:183": "evamanunīya ca mahatmā pitaraṃ vinivāraṇasodyamaṃ ca vinivartya praṇayyijanamanuraktaṃ ca balakāyamekākī vigatabhayadainayaḥ satyānurakṣī lokahitārthaṃ saudāsamabhivineṣyaṃstanniketamabhijagāma |",
  "S03n254:184": "dūrādevāvalokya saudāsastaṃ mahāsattvamativismayādabhivṛddhabahumānaprasādaścirābhyāsavirūḍhakruratāmalinamatirapi vyaktamiti cintāmāpede-ahahahaha !",
  "S03n254:185": "āścaryāṇāṃ batāścaryamadbhutānāṃ tathādbhatam |",
  "S03n254:186": "satyaudāryaṃ nṛpasyedamatimānuṣadaivatam ||43 ||",
  "S03n254:187": "mṛtyuraudrasvabhāvaṃ māṃ vinītabhayasaṃbhramaḥ |",
  "S03n254:188": "iti svayamupeto'yaṃ hī dhairyaṃ sādhu satyatā ||44 ||",
  "S03n254:189": "sthāne khalvasya vikhyātaṃ satyavāditayā yaśaḥ |",
  "S03n254:190": "iti prāṇān svarājyaṃ ca satyārthaṃ yo'yamatyajat ||45 ||",
  "S03n254:191": "atha bodhisattvaḥ samabhigamyainaṃ vismayabahumānāvarjitamānasamuvāca-",
  "S03n254:192": "prāptaṃ subhāṣitadhanaṃ pratipūjito'rthī",
  "S03n254:193": "prītiṃ manaśca gamitaṃ bhavataḥ prabhāvāt |",
  "S03n254:194": "prāptastadasmyayamaśāna yathepsitaṃ māṃ",
  "S03n254:195": "yajñāya vā mama paśuvratamādiśa tvam ||46 ||",
  "S03n254:196": "saudāsa uvāca-",
  "S03n254:197": "nātyeti kālo mama khādituṃ tvāṃ dhūmākulā tāvadiyaṃ citāpi |",
  "S03n254:198": "vidhūmapakvaṃ viśitaṃ ca hṛdyaṃ śṛṇmastadetāni subhāṣitāni ||47 ||",
  "S03n254:199": "bodhisattva uvāca kastavārtha itthaṃgatasya subhāṣitaśravanena ?",
  "S03n254:200": "imāmavasthāmudarasya hetoḥ prāpto'si saṃtyaktaghṛṇaḥ prajāsu |",
  "S03n254:201": "imāśca dharmaṃ pravadanti gāthāḥ sametyadharmeṇa yato na dharmaḥ ||48 ||",
  "S03n254:202": "rakṣovikṛtavṛttasya saṃtyaktāryapathasya te |",
  "S03n254:203": "nāṣti satyaṃ kuto dharmaḥ kiṃ śrutena kariṣyasi ||49 ||",
  "S03n254:204": "atha saudāsastāmavasādanāmamṛṣyamāṇaḥ pratyuvāca-mā tāvadbhoḥ !",
  "S03n254:205": "ko'sau nṛpaḥ kathaya yo na samudyatāstraḥ",
  "S03n254:206": "krīḍāvane vanamṛgīdayitānnihanti |",
  "S03n254:207": "tdvannihanmi manujān yadi vṛttiheto-",
  "S03n254:208": "rādharmikaḥ kila tato'smi na te mṛgaghnāḥ ||50 ||",
  "S03n254:209": "bodhisattva uvāca-",
  "S03n254:210": "dharme sthitā na khalu te'pi namanti yeṣāṃ",
  "S03n254:211": "bhītadruteṣvapi mṛgeṣu śarāsanāni |",
  "S03n254:212": "tebhyo'pi nindyatama eva narāśanastu",
  "S03n254:213": "jātyucchritā hi puruṣā na ca bhakṣaṇīyāḥ ||51 ||",
  "S03n254:214": "atha saudāsaḥ parikarkaśākṣaramapyabhidhīyamāno bodhisattvena tanmaitrīguṇaprabhāvādabhibhūtaraudrasvabhāvaḥ sukhāyamāna eva tadvacanamabhiprahasannuvāca-bhoḥ sutasoma !",
  "S03n254:215": "mukto mayā nāma sametya gehaṃ samantato rājyavibhūtiramyam |",
  "S03n254:216": "yanmatsamīpaṃ punarāgatastvaṃ na nītimārge kuśalo'si tasmāt ||52 ||",
  "S03n254:217": "bodhisattva uvāca-naitadasti |",
  "S03n254:218": "ahameva tu kuśalo nītimārge yadenaṃ na pratipattumicchāmi |",
  "S03n254:219": "yaṃ nāma pratipannasya dharmādaikāntikī cyutiḥ |",
  "S03n254:220": "na tu prasiddhiḥ saukhyasya tatra kiṃ nāma kauśalam ||53 ||",
  "S03n254:221": "kiṃ ca bhūyaḥ,",
  "S03n254:222": "ye nītimārgapratipattidhīrāḥ prāyeṇa te pretya patantyapāyān |",
  "S03n254:223": "apāsya jihmāniti nītimārgān satyānurakṣī punarāgato'smi ||54 ||",
  "S03n254:224": "ataśca nītau kuśalo'hameva tyaktvānṛtaṃ yo'bhirato'smi satye |",
  "S03n254:225": "na tatsunītaṃ hi vadanti rajjñā yannānubadhnanti yaśaḥsukhārthāḥ ||55 ||",
  "S03n254:226": "saudāsa uvāca-",
  "S03n254:227": "prāṇān priyān svajanamaśrumukhaṃ ca hitvā",
  "S03n254:228": "rājyāśrayāṇi ca sukhāni mahoharāṇi |",
  "S03n254:229": "kāmarthasiddhimanupaśyasi satyavākye",
  "S03n254:230": "tadrakṣaṇārthamapi māṃ yadupāgato'si ||56 ||",
  "S03n254:231": "bodhisattva uvāca-bahavaḥ satyavacanāśrayā guṇātiśayāḥ |",
  "S03n254:232": "saṃkṣepastu śrūyatām-",
  "S03n254:233": "malyaśriyaṃ hṛdyatayātiśete sarvān rasān svādutayā ca satyam |",
  "S03n254:234": "śramādṛte puṇyaguṇaprasiddhyā tapāṃsi tīrthābhigamaśramāṃśca ||57 ||",
  "S03n254:235": "kīrterjagadvyāptikṛtakṣaṇāyā mārgastrilokākramaṇāya satyam |",
  "S03n254:236": "dvāraṃ praveśāya surālayasya saṃsāradurgottaraṇāya setuḥ ||58 ||",
  "S03n254:237": "atha saudāsaḥ sādhu yuktamityabhipraṇamyainaṃ savismayamabhivīkṣamāṇaḥ punaruvāca-",
  "S03n254:238": "anye na rā madvaśagā bhavanti dainyārpaṇāttrāsaviluptadhairyaḥ |",
  "S03n254:239": "saṃtyajyase tvaṃ tu na dhairyalakṣmyā manye na te mṛtyubhayaṃ narendra ||59 ||",
  "S03n254:240": "bodhisattva uvāca-",
  "S03n254:241": "mahatāpi prayatnena yacchaktyaṃ nātivartitum |",
  "S03n254:242": "pratīkārāsamarthena bhayaklaibyena tatra kim ||60 ||",
  "S03n254:243": "iti parigaṇitalokasthitayo'pi tu kāpuruṣāḥ",
  "S03n254:244": "pāpaprasaṅgādanutapyamānāḥ śubheṣu karmasvakṛtaśramaśca |",
  "S03n254:245": "āśaṅkamānāḥ paralokaduḥkhaṃ martavyasaṃtrāsajaḍā bhavanti ||61 ||",
  "S03n254:246": "tadeva kartuṃ na tu saṃsmarāmi bhavedyato me manaso'nutāpaḥ |",
  "S03n254:247": "sātmīkṛtaṃ karma ca śuklamasmāddharmasthitaḥ ko maraṇādvibhīyāt ||62 ||",
  "S03n254:248": "na ca smarāmyarthijanopayānaṃ yanna praharṣāya mamārthināṃ vā |",
  "S03n254:249": "iti pradānaiḥ samavāptatuṣṭirdharme sthitaḥ ko maraṇādbibhīyāt ||63 ||",
  "S03n254:250": "ciraṃ vicintyāpi ca naiva pāpe manaḥpadanyāsamapi smarāmi |",
  "S03n254:251": "viśodhitasvargapatho'hamevaṃ mṛtyoḥ kimarthaṃ bhayamabhyupeyām ||64 ||",
  "S03n254:252": "vipreṣu bandhuṣu suhṛtsu samāṣriteṣu",
  "S03n254:253": "dīne jane yadiṣu cāśramabhūṣaṇeṣu |",
  "S03n254:254": "nyastaṃ mayā bahu dhanaṃ dadatā yathārhaṃ",
  "S03n254:255": "kṛtyaṃ ca yasya yadabhūttadakāri tasya ||65 ||",
  "S03n254:256": "śrīmanti kīrtanaśatāni niveśitāni |",
  "S03n254:257": "satrājirāśramapadāni sabhāḥ prapāśca |",
  "S03n254:258": "mṛtyorna me bhayamatastadavāptatuṣṭe-",
  "S03n254:259": "ryajñāya tatsamupaklpaya bhauṅkṣva vā mām ||66 ||",
  "S03n254:260": "tadupaśrutya saudāsaḥ prasādāśruvyāptanayanaḥ samudbhiyamānaromāñcapiṭako vismṛtapāpasvabhāvatāmisraḥ sabahumānamavekṣya bodhisattvamuvāca-śāntaṃ pāpam |",
  "S03n254:261": "adyādviṣaṃ sa khalu hāhahalaṃ prajāna-",
  "S03n254:262": "nnāśīviṣaṃ prakupitaṃ jvaladāyasaṃ vā |",
  "S03n254:263": "mūrdhāpi tasya śatadhā hṛdayaṃ ca yāyād",
  "S03n254:264": "yastvadvidhasya nṛpapuṃgava pāpamicchet ||67 ||",
  "S03n254:265": "tadarhati bhavāṃstānyapi me subhāṣitāni vaktum |",
  "S03n254:266": "anena hi te vacanakusumavarṣeṇābhiprasāditamanasaḥ suṣṭutaramabhivṛddhaṃ ca teṣu me kautūhalam | api ca bhoḥ |",
  "S03n254:267": "dṛṣṭvā me caritacchāyāvairūpyaṃ dharmadarpaṇe |",
  "S03n254:268": "api nāmāgatāvegaṃ syanme dharmotsukaṃ manaḥ ||68 ||",
  "S03n254:269": "athainaṃ bodhisattvaḥ patrīkṛtāśayaṃ dharmaśravaṇapravaṇamānasamavetyovāca-tena hi dharmārthinā tadanurūpasamudācārasauṣṭhavena dharmaḥ śrotuṃ yuktam | paśya |",
  "S03n254:270": "nīcaistarāsanasthānadvibodhya vinayaśriyam |",
  "S03n254:271": "prītyarpitābhyāṃ cakṣurbhyāṃ vāṅmadhvāsvādayannivi ||69 ||",
  "S03n254:272": "gauravāvarjitaikāgraprasannāmalamānasaḥ |",
  "S03n254:273": "satkṛtya dharmaṃ śṛṇuyādbhiṣagvākyamivāturaḥ ||70 ||",
  "S03n254:274": "atha saudāsaḥ svenottarīyeṇa samāstīryoccaistaraṃ śilātalaṃ tatra cādhiropya bodhisattvaṃ svayamanāstaritāyamupaviśya bhūmau bodhisattvasya purastādānanodvīkṣaṇavyāpṛtanirīkṣaṇarataṃ mahāsattvamuvāca-brūhīdānīṃ mārṣeti |",
  "S03n254:275": "atha bodhisattvo navāmbhodharaninadamadhureṇa gambhīreṇāpūrayanniva tadvanaṃ vyāpinā svareṇovāca |",
  "S03n254:276": "yadṛcchayāpyupānītaṃ sakṛtsajjanasaṃgatam |",
  "S03n254:277": "bhavatyacalamatyantaṃ nābhyāsakramamīkṣate ||71 ||",
  "S03n254:278": "tadupaśrutya saudāsaḥ sādhu sādhviti svaśiraḥ prakampyāṅgalīvīkṣepaṃ bodhisattvamuvāca-tatastataḥ ?",
  "S03n254:279": "atha bodhisattvo dvitīyāṃ gāthāmudājahāra-",
  "S03n254:280": "na sajjanād duracaraḥ kvacidbhavedbhajeta sādhūn vinayakramānugaḥ |",
  "S03n254:281": "spṛśantyayatnena hi tatsamīpagaṃ visarpiṇastadguṇapuṣpareṇavaḥ ||72 ||",
  "S03n254:282": "saudāsa uvāca-",
  "S03n254:283": "subhāṣitānyarcayatā sādho sarvātmanā tvayā |",
  "S03n254:284": "sthāne khalu niyukto'rthaḥ sthāne nāvekṣitaḥ śramaḥ ||73 ||",
  "S03n254:285": "tatastataḥ ?",
  "S03n254:286": "bodhisattva uvāca-",
  "S03n254:287": "rathā nṛpāṇāṃ maṇihemabhūṣaṇā vrajanti dehāśca jarāvirūpatām |",
  "S03n254:288": "satāṃ tu dharmaṃ na jarābhivartate sthirānurāgā hi guṇeṣu sādhavaḥ ||74 ||",
  "S03n254:289": "amṛtavarṣaṃ khalvidam |",
  "S03n254:290": "aho saṃtarpitāḥ smaḥ |",
  "S03n254:291": "tatastataḥ ?",
  "S03n254:292": "bodhisattva uvāca-",
  "S03n254:293": "nabhaśca dure vasudhātalācca pārādavāraṃ ca mahārṇavasya |",
  "S03n254:294": "astācalendrādudayastato'pi dharmaḥ satāṃ dūratare'satāṃ ca ||75 ||",
  "S03n254:295": "atha saudāsaḥ prasādavismayābhyāmāvarjitapremabahumāno bodhisattvamuvāca-",
  "S03n254:296": "citrābhidhānātiśayojjvalārthā gāthāstvadetā madhurā niśamya |",
  "S03n254:297": "ānanditastatpratipūjanārthaṃ varānahaṃ te caturo dadāmi ||76 ||",
  "S03n254:298": "tad vṛṇīṣva yadyanmatto'bhikāṅkṣasīti |",
  "S03n254:299": "athainaṃ bodhisattvaḥ savismayabahumāna uvāca kastvaṃ varapradānasya ?",
  "S03n254:300": "yasyāsti nātmanayapi te prabhutvamakāryasaṃrāgaparājitasya |",
  "S03n254:301": "sa tvaṃ varaṃ dāsyasi kaṃ parasmai śubhapravṛterapavṛttabhāvaḥ ||77 ||",
  "S03n254:302": "ahaṃ ca dehīti varaṃ vadeyaṃ manaśca ditsāthiśilaṃ tava syāt |",
  "S03n254:303": "tamatyayaṃ kaḥ saghṛṇo'bhyupeyādetāvadevālamalaṃ yato naḥ ||78 ||",
  "S03n254:304": "atha saudāsaḥ kiṃcid vrīḍāvanatavadano bodhisattvamuvāca-alamatrabhavato māmevaṃ viśaṅkitum |",
  "S03n254:305": "prāṇānapi parityajya dāsyāmyetānahaṃ varān |",
  "S03n254:306": "visrabdhaṃ tad vṛṇīṣva tvaṃ yadyādicchasi bhūmipa ||79 ||",
  "S03n254:307": "bodhisattva uvāca-tena hi",
  "S03n254:308": "satyavarato bhava visarjaya sattvahiṃsāṃ bandīkṛtaṃ janamaśeṣamimaṃ vimuñca |",
  "S03n254:309": "adyā na caiva naravīra manuṣyamāṃsametān varānanavarāṃścaturaḥ prayaccha ||80 ||",
  "S03n254:310": "saudāsa uvāca-",
  "S03n254:311": "dadāmi pūrvān bhavate varāṃstrīnanyaṃ caturthaṃ tu varaṃ vṛṇīṣva |",
  "S03n254:312": "avaiṣi kiṃ na tvamidaṃ yathāhamīśo virantuṃ na manuṣyamāṃsāt ||81 ||",
  "S03n254:313": "bodhisattva uvāca-hanta tavaitatsaṃvṛttam |",
  "S03n254:314": "nanūktaṃ mayā kastvaṃ varapradānasyeti ? api ca bhoḥ ?",
  "S03n254:315": "satyavratatvaṃ ca kathaṃ syadahiṃsakatā ca te |",
  "S03n254:316": "aparityajato rājan manuṣyapaiśitāśitām ||82 ||",
  "S03n254:317": "āha-",
  "S03n254:318": "nanūktaṃ bhavatā pūrvaṃ dāsyāmyetānahaṃ varān |",
  "S03n254:319": "prāṇānapi parityajya tadidaṃ jāyate'nyathā ||83 ||",
  "S03n254:320": "ahiṃsakatvaṃ ca kuto māṃsārthaṃ te ghnato narān |",
  "S03n254:321": "satyevaṃ katame dattā bhavatā syurvarāstrayaḥ ||84 ||",
  "S03n254:322": "saudāsa uvāca-",
  "S03n254:323": "tyaktvā rājyaṃ vane kleśo yasya heturtādhṛto mayā |",
  "S03n254:324": "hato dharmaḥ kṣatā kīrtistyakṣyāmi tadahaṃ katham ||85 ||",
  "S03n254:325": "bodhisattva uvāca-ata eva tadbhavāṃstyaktumarhati |",
  "S03n254:326": "dharmādarthātsukhātkīrtebhraṣṭo yasya kṛte bhavān |",
  "S03n254:327": "anarthāyatanaṃ tādṛkkathaṃ na tyaktumarhasi ||86 ||",
  "S03n254:328": "dattānuśayitā ceyamanaudāryahate jane |",
  "S03n254:329": "nīcata sā kathaṃ nāma tvāmapyabhibhavediti ||87 ||",
  "S03n254:330": "tadalaṃ te pāpmānamevānubhrāmitum |",
  "S03n254:331": "avaboddhumarhasyātmānam |",
  "S03n254:332": "saudāsaḥ khalvatrabhavān |",
  "S03n254:333": "vaidyekṣitāni kuśalairupakalpitāni",
  "S03n254:334": "grāmyāṇyanūpajalajānyatha jāṅgalāni |",
  "S03n254:335": "māṃsāni santi kuru tairhṛdayasya tuṣṭiṃ",
  "S03n254:336": "nindāvahādvirama sādhu manuṣyamāṃsāt ||88 ||",
  "S03n254:337": "tūryasvanāna sajalatoyadanādadhīrān",
  "S03n254:338": "gītasvanaṃ ca niśi rājyasukhaṃ ca tattat |",
  "S03n254:339": "bandhūn sutān parijanaṃ ca manonukūlaṃ",
  "S03n254:340": "hitvā kathaṃ nu ramase'tra vane vivikte ||89 ||",
  "S03n254:341": "cittasya nārhasi narendra vaśena gantuṃ",
  "S03n254:342": "dharmārthayoranuparodhapathaṃ bhajasva |",
  "S03n254:343": "eṃko nṛpān yudhi vijitya samastasainyān",
  "S03n254:344": "mā cittavigrahavidhau parikātaro bhūḥ ||80 ||",
  "S03n254:345": "lokaḥ paro'pi manujādhipa nanvavekṣya-",
  "S03n254:346": "stasmātpriyaṃ yadahitaṃ ca na tanniṣevyam |",
  "S03n254:347": "yatsyāttu kīrtyanuparodhi manojñamārgaṃ",
  "S03n254:348": "tadvipriyaṃ sadapi bheṣajavadbhajasva ||91 ||",
  "S03n254:349": "atha saudāsaḥ prasādāśruvyāptanayano gadgadāyamānakaṅṭhaḥ samabhisṛtyaiva bodhisattvaṃ pādayoḥ saṃpariṣvajyovāca-",
  "S03n254:350": "guṇakusumarajobhiḥ puṇyagandhiḥ samantā-",
  "S03n254:351": "jjagadidamavakīrṇaṃ kāraṇe tvadyaśobhiḥ |",
  "S03n254:352": "iti vicarati pāpe mṛtyudūtogravṛttau",
  "S03n254:353": "tvamiva hi ka ivānyaḥ sānukampo mayi syāt ||92 ||",
  "S03n254:354": "śastā guruśca mama daivatameva ca tvaṃ",
  "S03n254:355": "mūrdhnā vacāṃsyahamamūni tavārcayāmi |",
  "S03n254:356": "bhokṣye na caiva sutasoma manuṣyamāṃsaṃ",
  "S03n254:357": "yanmāṃ yathā vadasi tacca tathā kariṣye ||93 ||",
  "S03n254:358": "nṛpātmajā yaṅanimittamāhṛtā mayā ca ye bandhanakhedapīḍitāḥ |",
  "S03n254:359": "hatatviṣaḥ śokaparītamānasāstadehi muñcāva sahaiva tānapi ||94 ||",
  "S03n254:360": "atha bodhisattvastathetyasmai pratiśrutya yatra te nṛpasutāstenāvaruddhāstatraivābhijagāma |",
  "S03n254:361": "dṛṣṭai va ca te nṛpasutāḥ sutasomaṃ hanta muktā vayamiti paraṃ harṣamupajagmuḥ |",
  "S03n254:362": "virejire te sutasomadarśanānnarendraputrāḥ sphuṭahāsakāntayaḥ |",
  "S03n254:363": "śaranmukhe candrakaropabṛhitā vijṛmbhamāṇāḥ kumudākarā iva ||95 ||",
  "S03n254:364": "athainānabhigamya bodhisattvaḥ samāśvāsayan priyavacanapuraḥsaraṃ ca pratisaṃmodya saudāsasyādrohāya śapathaṃ kārayitvā bandhanādvimucya sārdhaṃ saudāsena taiśca nṛpatiputrairanugamyamānaḥ svaṃ rājyamupetya yathārhakṛtasaṃskārāṃstān rājaputrān saudāsaṃ ca sveṣu sveṣu rājyeṣu pratiṣṭhāpayāmāsa |",
  "S03n254:365": "tadevaṃ śreyaḥ samādhatte yathātathāpyupanataḥ satsaṃgama iti śreyo'rthinā sajjanasamāśrayeṇa bhavitavyam |",
  "S03n254:366": "evamasaṃstutahṛtpūrvajanmasvapyupakāraparatvād buddho bhagavāniti tathāgatavarṇe'pi vācyam |",
  "S03n254:367": "evaṃ saddharmaśravaṇaṃ doṣāpacayāya guṇasamādhānāya ca bhavatīti saddharmaśravaṇe'pi vācyam |",
  "S03n254:368": "śrutapraśaṃsāyāmapi vācyam-evamanekānuśaṃsaṃ śrutamiti |",
  "S03n254:369": "satyakathāyāmapi vācyam-evaṃ sajjaneṣṭaṃ puṇyakīrtyākaraṃ satyavacanamityevaṃ svaprāṇasukheśvaryanirapekṣāḥ satyamanurakṣanti satpuruṣā iti |",
  "S03n254:370": "satyapraśaṃsāyāmapyupaneyaṃ karuṇāvarṇe'pi ceti |",
  "S03n254:371": " ||itisutasoma-jātakamekatriṃśattamam ||"
}