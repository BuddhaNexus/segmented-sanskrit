{
  "S04n425:0": "11 kṛṣigrāmaparivarta ekādaśaḥ |",
  "S04n425:1": "iti hi bhikṣavo yāvadvivṛddhaḥ kumāraḥ |",
  "S04n425:2": "athāpareṇa samayena kumārastadanyaiḥ kumārairamātyaputraiḥ sārdhaṃ kṛṣigrāmavalokayituṃ gacchati sma |",
  "S04n425:3": "avalokya ca kṛṣikarmāntamanyata udyānabhūmiṃ praviśati sma |",
  "S04n425:4": "saṃvignamanāstatra bodhisattva ekākī advitīyo'nucaṃkramyamāṇo'nuvicaran jambuvṛkṣamapaśyat prāsādikaṃ darśanīyam |",
  "S04n425:5": "tatra bodhisattvaśchāyāyāṃ paryaṅkena niṣīdati sma |",
  "S04n425:6": "niṣaṇṇaśca bodhisattvaścittaikāgratāmāsādayati sma |",
  "S04n425:7": "āsādya ca viviktaṃ kāmairviviktaṃ pāpakairakuśalairdharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya viharati sma |",
  "S04n425:8": "sa vitarkavicārāṇāṃ vyupaśamādadhyātmasaṃprasādāccetasa ekotibhāvādavitarkamavicāraṃ samādhijaṃ prītisukhaṃ dvitīyaṃ dhyānamupasaṃpadya viharati sma |",
  "S04n425:9": "sa prītervirāgādupekṣako viharati sma smṛtimān saṃprajānan |",
  "S04n425:10": "sukhaṃ ca kāyena pratisaṃvedayati sma |",
  "S04n425:11": "yattadāryā ācakṣate upekṣakaḥ smṛtimān sukhavihārī niṣprītikaṃ tṛtīyaṃ dhyānamusaṃpadya viharati sma |",
  "S04n425:12": "sa sukhasya ca prahāṇādduḥkhasya ca prahāṇāt pūrvameva ca saumanasyadaurmanasyayorastaṃgamādaduḥkhāsukhamupekṣāsmṛtipariśuddhaṃ caturthaṃ dhyānamupasaṃpadya viharati sma ||",
  "S04n425:13": "tena ca samayena pañca ṛṣayo bāhyāḥ pañcābhijñāḥ ṛddhimanto vihāyasaṃgamā dakṣiṇāyā diśa uttarāṃ diśaṃ gacchanti sma |",
  "S04n425:14": "te tasya vanakhaṇḍasyopari gacchantaḥ pratyāhatā iva na śaknuvanti sma gantum |",
  "S04n425:15": "te saṃvignaromakūpajātā imāṃ gāthāmabhāṣanta—",
  "S04n425:16": "vayamiha maṇivajrakūṭaṃ giriṃ merumabhyudgataṃ tiryagatyarthavaistārikaṃ",
  "S04n425:17": "gaja iva sahakāraśākhākulāṃ vṛkṣavṛndāṃ pradāritva nirdhāvitānekaśaḥ |",
  "S04n425:18": "vayamiha marūṇāṃ pure cāpyasaktā gatā yakṣagandharvaveśmani cordhvaṃ nabhe niśritā",
  "S04n425:19": "ima puna vanakhaṇḍamāsādya sīdāma bhoḥ kasya lakṣmī nivarteti ṛddherbalam ||1 || iti ||",
  "S04n425:20": "atha yā tatra vanakhaṇḍadevatā sā tānṛṣīn gāthayādhyabhāṣat—",
  "S04n425:21": "nṛpatipatikuloditaḥ śākyarājātmajo bālasūryaprakāśaprabhaḥ",
  "S04n425:22": "sphuṭitakamalagarbhavarṇaprabhaścārucandrānano lokajyeṣṭho viduḥ |",
  "S04n425:23": "ayamiha vanamāśrito dhyānacintāparo devagandharvanāgendrayakṣārcito",
  "S04n425:24": "bhavaśataguṇakoṭisaṃvardhitastasya lakṣmī nivarteti ṛddherbalam ||2 || iti ||",
  "S04n425:25": "tataste'dhastādavalokayanto'drākṣuḥ kumāraṃ śriyā tejasā ca jājvalyamānam |",
  "S04n425:26": "teṣāmetadabhūt- ko nvayaṃ niṣaṇṇaḥ?",
  "S04n425:27": "mā haiva vaiśravaṇo dhanādhipatirbhavet |",
  "S04n425:28": "āhosvinmāraḥ kāmādhipatiḥ |",
  "S04n425:29": "atha mahoragendraḥ |",
  "S04n425:30": "athendro vajradharaḥ |",
  "S04n425:31": "atha rudraḥ kumbhāṇḍādhipatiḥ |",
  "S04n425:32": "atha kṛṣṇo mahotsāhaḥ |",
  "S04n425:33": "uta candro devaputraḥ |",
  "S04n425:34": "uta sūryaḥ sahasraraśmiḥ |",
  "S04n425:35": "uta rājā cakravartī bhaviṣyati ?",
  "S04n425:36": "tasyāṃ ca velāyāmimāṃ gāthāmabhāṣanta—",
  "S04n425:37": "rūpaṃ vaiśravaṇātirekavapuṣaṃ vyaktaṃ kubero hyayaṃ",
  "S04n425:38": "āho vajradharasya caiva pratimā candro'tha sūryo hyayam |",
  "S04n425:39": "kāmāgrādhipatiśca vā pratikṛtī rūdrasya kṛṣṇasya vā",
  "S04n425:40": "śrīmān lakṣaṇacitritāṅgamanagho buddho'tha vā syādayam ||3 || iti ||",
  "S04n425:41": "tataḥ sā vanadevatā tānṛṣīn gāthayā pratyabhāṣat—",
  "S04n425:42": "yā śrī ca vaiśravaṇe ca vai nivasate yā vā sahasrekṣaṇe",
  "S04n425:43": "lokānāṃ paripālakeṣu catuṣū yā cāsurendraśriyā |",
  "S04n425:44": "brahme yā ca sahāpatau nivasate kṛṣṇe ca yā ca śriyā",
  "S04n425:45": "sā śrī prāpya imaṃ hi śākyatanayaṃ nopaiti kāṃcitkalām ||4 ||",
  "S04n425:46": "atha khalu te ṛṣayastasyā devatāyā vacanamupaśritya dharaṇītale pratiṣṭhante |",
  "S04n425:47": "te paśyanti sma bodhisattvaṃ dhyāyantamāniñjyamānena kāyena tejorāśimiva jvalantam |",
  "S04n425:48": "te bodhisattvamupanidhyāya gāthābhirabhituṣṭuvuḥ |",
  "S04n425:49": "tatraika āha—",
  "S04n425:50": "loke kleśāgnisaṃtapte prādurbhūto hyayaṃ hradaḥ |",
  "S04n425:51": "ayaṃ taṃ prāpsyate dharmaṃ yajjagad hlādayiṣyati ||5 ||",
  "S04n425:52": "aparo'pyāha—",
  "S04n425:53": "ajñānatimire loke prādurbhūtaḥ pradīpakaḥ |",
  "S04n425:54": "ayaṃ taṃ prāpsyate dharmaṃ yajjagadbhāsayiṣyati ||6 ||",
  "S04n425:55": "aparo'pyāha—",
  "S04n425:56": "śokasāgarakāntāre yānaśreṣṭhamupasthitam |",
  "S04n425:57": "ayaṃ taṃ prāpsyate dharmaṃ yajjagattārayiṣyati ||7 ||",
  "S04n425:58": "aparo'pyāha—",
  "S04n425:59": "kleśabandhanabaddhānāṃ prādurbhūtaḥ pramocakaḥ |",
  "S04n425:60": "ayaṃ taṃ prāpsyate dharmaṃ yajjaganmocayiṣyati ||8 ||",
  "S04n425:61": "aparo'pyāha—",
  "S04n425:62": "jarāvyādhikiliṣṭānāṃ prādurbhūto bhiṣagvaraḥ |",
  "S04n425:63": "ayaṃ taṃ prāpsyate dharmaṃ jātimṛtyupramocakam ||9 ||",
  "S04n425:64": "atha khalu te ṛṣayo bodhisattvamābhirgāthābhirabhistutvā tripradakṣiṇīkṛtya vihāyasā prakrāntāḥ |",
  "S04n425:65": "rājāpi śuddhodano bodhisattvamapaśyan bodhisattvena vinā na ramate sma |",
  "S04n425:66": "so'vocat-kumāraḥ kva gataḥ ?",
  "S04n425:67": "nainaṃ paśyāmīti |",
  "S04n425:68": "tatra mahājanakāyo nirdhāvito'bhūt kumāraṃ parigaveṣamāṇaḥ |",
  "S04n425:69": "tato'nyatama amātyo bodhisattvaṃ paśyati sma jambucchāyāyāṃ paryaṅkaniṣaṇṇaṃ dhyāyantam |",
  "S04n425:70": "sarvavṛkṣāṇāṃ ca tasmin samaye chāyā parivṛttābhūt |",
  "S04n425:71": "jambucchāyā ca bodhisattvasya kāyaṃ na vijahāti sma |",
  "S04n425:72": "sa taṃ dṛṣṭvā āścaryaprāptastuṣṭa udagra āttamanāḥ pramuditaḥ prītisaumanasyajātaḥ śīghraṃ śīghraṃ tvaramāṇarūpo rājānaṃ śuddhodanamupasaṃkramya gāthābhyāmadhyabhāṣata—",
  "S04n425:73": "paśya deva kumāro'yaṃ jambucchāyāhi dhyāyati |",
  "S04n425:74": "yathā śakro'thavā brahmā śriyā tejena śobhate ||10 ||",
  "S04n425:75": "yasya vṛkṣasya chāyāyāṃ niṣaṇṇo varalakṣaṇaḥ |",
  "S04n425:76": "sainaṃ na jahate chāyā dhyāyantaṃ purūṣottamam ||11 ||",
  "S04n425:77": "atha rājā śuddhodano yena sa jambuvṛkṣastenopasaṃkrāmat |",
  "S04n425:78": "so'drākṣīdbodhisattvaṃ śriyā tejasā ca jvalantam |",
  "S04n425:79": "dṛṣṭā caimāṃ gāthāmabhāṣat—",
  "S04n425:80": "hutāśano vā girimūrdhni saṃsthitaḥ śaśīva nakṣatragaṇānucīrṇaḥ |",
  "S04n425:81": "vepanti gātrāṇi mi paśyato imaṃ dhyāyantu tejo nu pradīpakalpam ||12 ||",
  "S04n425:82": "sa bodhisattvasya pādāvabhivandyemāṃ gāthāmabhāṣat—",
  "S04n425:83": "yadā cāsi mune jāto yadā dhyāyasi cārciman |",
  "S04n425:84": "ekadvirapi te nātha pādau vande vināyaka ||13 ||",
  "S04n425:85": "tatra triphalavāhakā dārakāḥ śabdaṃ kurvanti sma |",
  "S04n425:86": "tānamātyā evamāhuḥ- mā śabdaṃ mā śabdaṃ kārṣṭeti |",
  "S04n425:87": "te'vocan-kimetaditi |",
  "S04n425:88": "amātyā āhuḥ—",
  "S04n425:89": "vyāvṛtte timiranudasya maṇḍale'pi",
  "S04n425:90": "vyomābhaṃ śubhavaralakṣaṇāgradhārim |",
  "S04n425:91": "dhyāyantaṃ girinicalaṃ narendraputraṃ",
  "S04n425:92": "siddhārthaṃ na jahati saiva vṛkṣachāyā ||14 ||",
  "S04n425:93": "tatredamucyate—",
  "S04n425:94": "grīṣme vasanta samudāgata jeṣṭhamāse",
  "S04n425:95": "saṃpuṣpite kusumapallavasaṃprakīrṇe |",
  "S04n425:96": "kroñcāmayūraśukasārikasaṃpraghuṣṭe",
  "S04n425:97": "bhūyiṣṭha śākiyasutā abhiniṣkramanti ||15 ||",
  "S04n425:98": "chando'bhyuvāca parivāritu dārikebhiḥ",
  "S04n425:99": "hantā kumāra vani gacchama locanārtham |",
  "S04n425:100": "kiṃ te gṛhe nivasato hi yathā dvijasya",
  "S04n425:101": "hanta vrajāma vaya codananārisaṃgham ||16 ||",
  "S04n425:102": "madhyāhnakālasamaye suviśuddhasattvaḥ",
  "S04n425:103": "pañcāśataiḥ parivṛtaiḥ saha ceṭakebhiḥ |",
  "S04n425:104": "na ca mātu naiva ca pituḥ prativedayitvā",
  "S04n425:105": "so'buddha niṣkrāmiti gacchi kṛṣāṇagrāmam ||17 ||",
  "S04n425:106": "tasmiṃśca pārthivavarasya kṛṣāṇagrāme",
  "S04n425:107": "jambudrumo'bhavadanekaviśālaśākhaḥ |",
  "S04n425:108": "dṛṣṭvā kumāra pratibuddha dukhena cotto",
  "S04n425:109": "dhiksaṃskṛteti bahuduḥkha kṛṣī karoti ||18 ||",
  "S04n425:110": "so jambuchāyamupagamya vinītacitto",
  "S04n425:111": "tṛṇakāni gṛhya svaya saṃstaru saṃstaritvā |",
  "S04n425:112": "paryaṅkamābhujiya ujju karitva kāyaṃ",
  "S04n425:113": "catvāri dhyāna śubha dhyāyi sa bodhisattvaḥ ||19 ||",
  "S04n425:114": "pañcā ṛṣī khagapathena hi gacchamānā",
  "S04n425:115": "jambūya mūrdhni na prabhonti parākrametum |",
  "S04n425:116": "te visthitā nihatamānamadāśca bhūtvā",
  "S04n425:117": "sarve samagrasahitā samudīkṣayanto ||20 ||",
  "S04n425:118": "vaya meruparvatavaraṃ tatha cakravālān",
  "S04n425:119": "nirbhidya gacchama javena asajjamānāḥ |",
  "S04n425:120": "te jambuvṛkṣa na prabhoma atikrametuṃ",
  "S04n425:121": "ko nvatra heturayamadya bhaviṣyatīha ||21 ||",
  "S04n425:122": "avatīrya medinitale ca pratiṣṭhihitvā",
  "S04n425:123": "paśyanti śākyatanayaṃ tahi jambumūle |",
  "S04n425:124": "jambunadārcisadṛśaṃ prabhatejaraśmiṃ",
  "S04n425:125": "paryaṅkabandhu tada dhyāyatu bodhisattvam ||22 ||",
  "S04n425:126": "te vismitā daśanakhā kariyāna mūrdhni",
  "S04n425:127": "praṇatā kṛtāñjalipuṭā nipatan krameṣu |",
  "S04n425:128": "sādho sujāta sumukhaṃ karuṇā jagasya",
  "S04n425:129": "śīghraṃ vibuddha amṛte vinayasva sattvān ||23 ||",
  "S04n425:130": "parivṛtta sūrya na jahī sugatasya chāyā",
  "S04n425:131": "olambate drumavaraṃ yatha padmapatram |",
  "S04n425:132": "devā sahasra bahavaḥ sthita añjalībhiḥ",
  "S04n425:133": "vandanti tasya caraṇau kṛtaniścayasya ||24 ||",
  "S04n425:134": "śuddhodanaśca svagṛhe parimārgamāṇaḥ",
  "S04n425:135": "saṃpṛcchate kva nu gataḥ sa hi me kumāraḥ |",
  "S04n425:136": "mātṛsvasā avaci mārgata no labhāmi",
  "S04n425:137": "saṃpṛcchatā narapate kva gataḥ kumāraḥ ||25 ||",
  "S04n425:138": "śuddhodanastvaritu pṛcchati kāñcukīyaṃ",
  "S04n425:139": "dauvārikaṃ tathapi cāntajanaṃ samantāt |",
  "S04n425:140": "dṛṣṭaṃ kumāra mama kenaci niṣkramanto",
  "S04n425:141": "śṛṇute varūpagatu deva kṛṣāṇagrāmam ||26 ||",
  "S04n425:142": "so śīghrameva tvaritaṃ saha śākiyebhiḥ",
  "S04n425:143": "niṣkrāntu prekṣi kṛṣigrāmagiriṃ praviṣṭam |",
  "S04n425:144": "yatha sūryakoṭiniyutāni samudgatāni",
  "S04n425:145": "tatha prekṣate hitakaraṃ śiriyā jvalantam ||27 ||",
  "S04n425:146": "mukuṭaṃ ca khaṅga tatha pāduka chorayitvā",
  "S04n425:147": "kṛtvā daśāṅguli śire abhivandite tam |",
  "S04n425:148": "sādhū subhūtavacanā ṛṣayo mahātmā",
  "S04n425:149": "vyaktaṃ kumāra abhiniṣkrami bodhihetoḥ ||28 ||",
  "S04n425:150": "paripūrṇa dvādaśaśatā suprasannadevāḥ",
  "S04n425:151": "paccāśatā upagatā yatha śākiyānām |",
  "S04n425:152": "dṛṣṭvā ca ṛddhi sugate guṇasāgarasya",
  "S04n425:153": "saṃbodhicittu janayaṃ dṛḍhaāśayena ||29 ||",
  "S04n425:154": "so kampayitva trisahasra aśeṣabhūmiṃ",
  "S04n425:155": "smṛtu saṃprajānu pratibuddha tataḥ samādheḥ |",
  "S04n425:156": "brahmasvaraḥ pitaramālapate dyutīmān",
  "S04n425:157": "utsṛjya tāta kṛṣigrāmabhato gaveṣa ||30 ||",
  "S04n425:158": "yadi svarṇakāryu ahu svarṇa pravarṣayiṣye",
  "S04n425:159": "yadi vastrakāryu ahameva pradāsyi vastrāṃ |",
  "S04n425:160": "atha dhānyakāryu ahameva pravarṣayiṣye",
  "S04n425:161": "samyakprayukta bhava sarvajage narendra ||31 ||",
  "S04n425:162": "anuśāsayitva pitaraṃ janapāriṣadyāṃ",
  "S04n425:163": "tasmin kṣaṇe puravaraṃ puna so pravekṣī |",
  "S04n425:164": "anuvartamāna jagataḥ sthihate puresmiṃ",
  "S04n425:165": "naiṣmkramyayuktamanasaḥ suviśuddhasattvaḥ ||32 ||iti ||",
  "S04n425:166": " || iti śrīlalitavistare kṛṣigrāmaparivarto nāma ekādaśo'dhyāyaḥ ||"
}