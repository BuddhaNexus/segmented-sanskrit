{
  "SA07n956:0": "daśamaḥ sargaḥ",
  "SA07n956:1": "mārasannaddhatāvarṇanam",
  "SA07n956:2": "atrāntare niviḍamāsthitabodhimūlamāvegavānabhiṣiṣeṇayiṣurmunīndram |",
  "SA07n956:3": "adhyāsya mattakariṇaṃ girimekhalākhyamāhūtasainyanivaho niragādanaṅgaḥ ||1 ||",
  "SA07n956:4": "nirgatya nihnatadigantarakandareṇa nirghātabhīmajayadundubhiniḥsvanena |",
  "SA07n956:5": "santrāsitākhilajanena mahābalena sākaṃ śanairavatatāra dharāmanaṅgaḥ ||2 ||",
  "SA07n956:6": "sambhrāntaśāṅkhikaśatānanapūryamāṇo mārasya sānnahaniko varaśaṅkhaghoṣaḥ |",
  "SA07n956:7": "saṃgrāmaśaśvadupalālitapāñcajanyanādasya na vyasana mabdhiśayasya cakre ||3 ||",
  "SA07n956:8": "nissāṇaghoraninado nikhilāntarikṣakukṣimbhariḥ prasṛmaro makaradhvajasya |",
  "SA07n956:9": "dambholighoṣajanitaśravaṇotsavasya devasya kevalamajāyata dattaharṣaḥ ||4 ||",
  "SA07n956:10": "vetaṇḍamaṇḍalaviḍambitacaṇḍavāyuvegāvakhaṇḍitakulācalagaṇḍaśailam |",
  "SA07n956:11": "saṃvartasāgarasamudgatabhaṅgatuṅgatvaṅgatturaṅgamataraṅgitasarvadikkam ||5 ||",
  "SA07n956:12": "āḍhaukamānarathamaṇḍalacakranemidhārāvidāritadharātalasanniveśam |",
  "SA07n956:13": "pādātapādapatanāśanipāṭyamānapātālasantamasasāndrarajo'ndhakāram ||6 ||",
  "SA07n956:14": "ādhūyamānakaravālakarālakālacchāyāsamuccalanaśādvalitāntarikṣam |",
  "SA07n956:15": "helāvakuṇḍalitakārmukakānanajyāviṣphāravegabadhirīkṛtaviśvalokam ||7 ||",
  "SA07n956:16": "āsphālitāpratimabhairavabherighorakolāhaladhvaniyathārthanabho'bhidhānam |",
  "SA07n956:17": "śuṇḍākaraṇḍavivarapravitanyamānaśūtkāraśīkarakarālitameghamārgam ||8 ||",
  "SA07n956:18": "kṣoṇītalāntaranirantarajṛmbhamāṇadhūlonikāyaculukākṛtasindhupūram |",
  "SA07n956:19": "nāsīravīrasamudīritasiṃhanādasannāhagarjitasamastaguhāntarālam ||9 ||",
  "SA07n956:20": "dodhūyamānasitacāmarikānikāyasampāditādbhutaśaratsamayāvatāram |",
  "SA07n956:21": "saṃrabdhapuṣpaśaraśāsanacodyamānacakraṃ krameṇa caturaṅgabalaṃ cacāla ||10 ||",
  "SA07n956:22": "kalpāntakālaghaṭamānaghanāghanaughagambhīraghoraghanagarjitanirviśeṣaiḥ |",
  "SA07n956:23": "āpāditairmakaraketanavādyakārairādhmātamaṇḍamabhavat paṭahapraṇādaiḥ ||11 ||",
  "SA07n956:24": "abhyudbhatai ramitasainyaparāgajālairandhīkṛtākuladṛśāmahipuṅgavānām |",
  "SA07n956:25": "āviścakāra bhuvaneṣu paraṃ nipīḍāmāḍambaraḥ paṭahajo madanaprayāṇe ||12 ||",
  "SA07n956:26": "atyantamandhayati diṅmukhamambuvāhasandoharociṣi camūrajasāṃ samūhe |",
  "SA07n956:27": "naukā ivoddhurasarasvati naṣṭamārgā bhremurbhṛśaṃ surapathe sumanovimānāḥ ||13 ||",
  "SA07n956:28": "vātotthitaṃ mahati sainikadhūlimadhye sañcāriṇassumanasāṃ vyarucanvimānāḥ |",
  "SA07n956:29": "saṃhāratāṇḍavitasāgaravāripūre pāriplavā iva muhuḥ jagadaṇḍakhaṇḍāḥ ||14 ||",
  "SA07n956:30": "kalpakṣayakṣubhitamārutavegabhīmakandarpasainyakabalīkṛtabhītabhītāḥ |",
  "SA07n956:31": "abhyullasadbahalareṇubharāpadeśādambhodhayo gaganamutpatitā ivāsan ||15 ||",
  "SA07n956:32": "pratyarthidantijayasindhuradantabhinnakṣmābhṛdguhāntaragatā iva cāndhakārāḥ |",
  "SA07n956:33": "āvavrurambaramabhaṅgurajṛmbhamāṇāḥ senāparāganikarā bhramarābhirāmāḥ ||16 ||",
  "SA07n956:34": "atyulbaṇairamitasainyaparāgapūrairāpūriotaṃ gaganakandaramābabhāse |",
  "SA07n956:35": "āplāvitākhilapathairyamunāpravāhairāśliṣyamāṇamiva lāvaṇasindhumadhyam ||17 ||",
  "SA07n956:36": "abhyucchritairavanimāṃsalapāṃsujālairatyulbaṇaṃ gaganamaṇḍalamāstṛṇānaiḥ |",
  "SA07n956:37": "āśāṅganā madanasāyakapātabhīterāmuktanīlaghanakañculikā ivāsan ||18 ||",
  "SA07n956:38": "dhūlībhare culukitārṇavatoyapūre svairapracāra mabhitaḥ pratipadyamāne |",
  "SA07n956:39": "kalpakṣayo'miti kaiṭabhajid bhrameṇa bhūyo'pi viśvamudare parihartumaicchat ||19 ||",
  "SA07n956:40": "paryāpatatturakhaṇḍitabhūsamutthaiḥ pāthodhayaḥ kabalitāḥ paruṣaiḥ parāgaiḥ |",
  "SA07n956:41": "mattebhagaṇḍagalitairmadavāripūrairbhūyo babhūvuradhikaṃ punaruktatoyāḥ ||20 ||",
  "SA07n956:42": "ambhodhisampadavaluṇṭhanakumbhayonirabhyudgato makaraketanasainyareṇuḥ |",
  "SA07n956:43": "ambhojinīpatirasau mama vairibandhurityantarāhitaruṣeva tiraścakāra ||21 ||",
  "SA07n956:44": "abhyudgataṃ paribhavaṃ nijavaṃśaketoratyugramīkṣituśakta ivāṃśumālo |",
  "SA07n956:45": "kandarpasainyaghanadhūliparamparāṣu gāḍhāndhakāritadiśāsu tirobabhūva ||22 ||",
  "SA07n956:46": "ātanyamānabalareṇughanāndhakārairākampamānakariketuśatahradābhiḥ |",
  "SA07n956:47": "aśvīyaphenakaṇikākarakākadambairvarṣāvatāra iva harṣakaro babhūva ||23 ||",
  "SA07n956:48": "prauḍhāndhakāritadiśāvalaye prasarpatyucchṛṅkhale rajasi ruddhanabho'vakāśe |",
  "SA07n956:49": "pātālaloka iva bhūvalayo babhūva bhūsanniveśa iva puṇyakṛtāṃ nivāsaḥ ||24 ||",
  "SA07n956:50": "aśvīyapādadalitādavanītalāntādabhyucchrite ca nitarāṃ nikhile parāge |",
  "SA07n956:51": "bhūmīdharāḥ paramabhūmidharā babhūvuḥ śeṣo'pi kevalamabhūt phaṇamālabhārī ||25 ||",
  "SA07n956:52": "digdintināṃ mukhapaṭaprakaṭopameye senāparāganikare sati jṛmbhamāṇe |",
  "SA07n956:53": "pāthodhayaḥ sapadi paṅkadhayastadāsan pāthodharā nabhasi paṅkadharā babhūvuḥ ||26 ||",
  "SA07n956:54": "āpītasarvamakarākaravārirāśerāśāvakāśagaganeṣvamitasya reṇoḥ |",
  "SA07n956:55": "cakrācale bahiriva prasarāya cakrurāśāgajā vivaramādṛtavapraghātāḥ ||27 ||",
  "SA07n956:56": "senāmbudhau jayipadātimahāpravāhe magnāḥ kulakṣitidharā iva vāraṇendrāḥ |",
  "SA07n956:57": "tvaṅgattaraṅganivahā iva tuṅgavāhāa naumaṇḍalā iva rathāḥ sutarāṃ virejuḥ ||28 ||",
  "SA07n956:58": "madhye lasanmakaralāñchanadarśanīyā mārasya rejuramalā jayaketupaṭṭāḥ |",
  "SA07n956:59": "ambhonidhiṃ nijabalodadhinā vijitya bandīkṛtā iva tadīyapurandhrivargāḥ ||",
  "SA07n956:60": "antaḥ samudbhavadamarṣamahāgnijāta dhūmāvalīmalinakañcukasañcitāṅgam |",
  "SA07n956:61": "atyantabhīṣaṇamanekasahasrabāhumātmānamāttavividhāstramasāvakārṣīt ||30 ||",
  "SA07n956:62": "āplāvitākhiladigantamahīdhrarandhramākṛṣṭakalpavilayakṣubhitārṇavābham |",
  "SA07n956:63": "ākāritaṃ makaraketuradṛṣṭapāramākārabhīṣaṇamakārayadātmasainyam ||31 ||",
  "SA07n956:64": "āśāmaśeṣamavanītalamaśnuvānairāveṣṭitaḥ parikarairamitaprabhāvaiḥ |",
  "SA07n956:65": "ārūḍhabodhitalavedimabhinnadhairyamabhyāsasāda munipuṅgavamātmayoniḥ ||32 ||",
  "SA07n956:66": "āmuktacārutaracīvaravāravāṇamārūḍhayogagajabandhurakandharāgram |",
  "SA07n956:67": "ārabdha yoddhumavikampitaśauryarāśiṃ puṣpāyudhaḥ sphuradamarṣakaṣāyitākṣaḥ ||33 ||",
  "SA07n956:68": "tasyāntike śamadamāmṛtavārirāśermuktā babhūvuramalā viśikhāḥ smarasya |",
  "SA07n956:69": "śuddhātmanāmakṛtadānaphalonnatīnāṃ kiṃ kiṃ na sidhyati kṛtākṣayapakṣakāṇām ||34 ||",
  "SA07n956:70": "tasmin kṣamāmayatanucchamādadhāne dhairyodadhau tapanacaṇḍatamaprabhāve |",
  "SA07n956:71": "kuṇṭhīkṛtātmagatayaḥ kusumāstrabāṇāḥ kṛtyā iva pratinivṛtya tameva jaghnuḥ ||35 ||",
  "SA07n956:72": "mārasya mārgaṇagaṇāḥ sumanāyamānāḥ satpakṣasambhṛtasamāgatayo'pyavāpuḥ |",
  "SA07n956:73": "taṃ sthūlalakṣamupagamya na dānalābhaṃ ko vā dadātu guṇahīnaviceṣṭitāya ||36 ||",
  "SA07n956:74": "cakrīkṛtāyataśarāsanamāsthitena sampreṣitāḥ śitaśarā makaradhvajena |",
  "SA07n956:75": "āsādya buddhamabhajan sumanomayatvaṃ satsaṅgatiḥ suralateva na kiṃ karoti ||37 ||",
  "SA07n956:76": "samprāpya śāntahṛdayaṃ munisārvabhaumaṃ saṃvidviśeṣarahiteṣvapi sāyakeṣu |",
  "SA07n956:77": "sadyo gateṣu mṛdutāṃ sa hi śambarārirvyāroṣadagdhahṛdayo mṛdutāṃ na bheje ||38 ||",
  "SA07n956:78": "cetobhavasya saphalā api sāyakāste taṃ prāpya śāntahṛdayaṃ viphalā babhūvuḥ |",
  "SA07n956:79": "daive sameyuṣi parāṅmukhatāṃ hi sarvaṃ hastopayātamapi hanta ! vināśameti ||39 ||",
  "SA07n956:80": "itthaṃ jagattrayatiraskaraṇakṣameṣu sarveṣu hanta ! viśikheṣu nirarthakeṣu |",
  "SA07n956:81": "vairagrahāndhahṛdayo mathanāya tasya māro mahāpralayamārutamādideśa ||40 ||",
  "SA07n956:82": "āmūlabhāgadhutadivyanadīsamudyadambhobharāhitayathādhyuṣitābhiṣekaḥ |",
  "SA07n956:83": "abhyarcanārthamiva sambhṛtapuṣpareṇurakṣobhitaṃ munimavāpa mahāsamīraḥ ||41 ||",
  "SA07n956:84": "taṃ prātya sarvaguṇabhāraguruṃ munīndraṃ na prāgabhavaccalayituṃ sa mahājavo'pi |",
  "SA07n956:85": "naitad vicitramakhilāṭavighasmarasya dāvānalasya na hi mūrchati śaktirapsu ||42 ||",
  "SA07n956:86": "evaṃ mahāpavanavāridharādikeṣu vyarthībhavatsu vipuleṣvapi cāyudheṣu |",
  "SA07n956:87": "puṣpāyudhaḥ punariyeṣa pumāṃsamādyaṃ vāksāyakairhṛdayamarmatudairvijetum ||43 ||",
  "SA07n956:88": "naiva tvadīyamidamāsanamasmadīyamutthāya tūrṇamamutaḥ sahasāpayāhi |",
  "SA07n956:89": "āpūritā paramapāramikā mayaiva tatsākṣiṇī mama mahāpṛtanetyavocat ||44 ||",
  "SA07n956:90": "aṅkāt prasārya karapallavamādibhikṣuryāvajjagāda giramiddhatapaprabhāvaḥ |",
  "SA07n956:91": "māraḥ palāyata tato mahatā balena bhraṣṭātapatrarathaketukuthena bhītaḥ ||45 ||",
  "SA07n956:92": "mārāṅganāstadanu mantharadṛṣṭipātā vācālaratnapadanūpurapārihāryāḥ |",
  "SA07n956:93": "sadyaḥ sametya caturasraviśālagarbhaṃ cakrustadagrabhuvi tāṇḍavamatyudāram ||46 ||",
  "SA07n956:94": "antaḥsamāhitasamādhirasānuṣaktamālokya śākyakulanandanamaprakampyam |",
  "SA07n956:95": "karṇāmṛtāni vacanāni ca kātarākṣyaḥ kāmāṅganā vidadhire karuṇākṣarāṇi ||47 ||",
  "SA07n956:96": "asyai patanmadanasāyakavihvalāyai dṛṣṭipradānamapi kartumapārayantam |",
  "SA07n956:97": "utpāṭya locanayugaṃ dvijapuṅgavāya tvāṃ dattavāniti kathaṃ bruvate purāṇāḥ ||48 ||",
  "SA07n956:98": "magnāṃ mahāmakaraketanavārirāśau māmitthamādhividhurāmavalambaśūnyām |",
  "SA07n956:99": "uddhartumapyakuśalo jananāmburāśeruttārayiṣyasi kathaṃ tvamaśeṣalokam ||49 ||",
  "SA07n956:100": "dṛṣṭvā'smadīyamanavadyatamaṃ vilāsaṃ ślāghāśirovidhutimapyatidūrayantam |",
  "SA07n956:101": "ucchīdya mastakamudastaripuprabhāvaṃ tvāṃ dattavāniti vadanti kathaṃ kavīndrāḥ ||50 ||",
  "SA07n956:102": "puṇyātmanāmadhipate ! puruṣottamatvamāptuṃ padaṃ tvamabhivāñchasi kiṃ tapobhiḥ !",
  "SA07n956:103": "asmāsu kāmapi vadhūmadhiropaya tvaṃ vakṣastaṭe mahati meruśilāviśāle ||51 ||",
  "SA07n956:104": "bhadrānvavāyamatha vā parameśvaratvamākāṃkṣase samupayātumalaṃ tapobhiḥ !",
  "SA07n956:105": "kāmapyamūṣu kamalāyatadṛṣṭipātāṃ vāmālakāṃ tvamadhirohayaṃ vāmabhāge ||52 ||",
  "SA07n956:106": "ānandakandalitalocanavibhramāṇām ambhoruhaprakaragarvagalagrahāṇām |",
  "SA07n956:107": "āviḥsmitānanarucāmavalokanānāṃ pātrībhavanti sudṛśāṃ nanu bhāgyavantaḥ ||53 ||",
  "SA07n956:108": "ākṛṣṭaraktaparapuṣṭavacovilāsād ālocanāntavivṛtādṛtakarṇapeyāt |",
  "SA07n956:109": "āścaryabhaṅgisubhagādaparokṣasaukhyādābhāṣaṇānmṛgadṛśāmamṛtaṃ kimanyat ||54 ||",
  "SA07n956:110": "aśrāntapānasahamauṣadhamātmayonitāpodayeṣvanupadaṃśamano'bhirāmam |",
  "SA07n956:111": "akṣīyamāṇamadharāmṛtamaṅganānāmāsvādyatāmayati puṇyavatāṃ hi puṃsām ||55 ||",
  "SA07n956:112": "evaṃvidhairlalitabhāvarasānuviddhairnṛttakramairnirupamairvacasāṃ vilāsaiḥ |",
  "SA07n956:113": "ālokya buddhamavikampitacittavṛttiṃ lajjāvaśāt pratinivṛtya yayustaruṇyaḥ ||56 ||",
  "SA07n956:114": "itthaṃ puṣpaśarāsanasya vijayavyāpāraśuṣkasthitāṃ",
  "SA07n956:115": "sambodhiprasadāṃ niveśya sudṛśaṃ śrībodhimūle varaḥ |",
  "SA07n956:116": "siddhārthaściravāsanāparigatānucchidya doṣadviṣo-",
  "SA07n956:117": "muktikṣetrakuṭumbarakṣaṇavidhau mūdhārbhiṣikto'bhavat ||58 ||",
  "SA07n956:118": "iti buddhaghoṣaviracite padyacūḍāmaṇināmni mahākāvye siddhārthacarite daśamaḥ sargaḥ ||"
}