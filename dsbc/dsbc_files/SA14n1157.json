{
  "SA14n1157:0": "dvādaśaparivartaḥ |",
  "SA14n1157:1": "tathāgatānāmudyogameva dṛṣṭāntena spaṣṭayannāha |",
  "SA14n1157:2": "tadyathāpi nāmetyādi |",
  "SA14n1157:3": "asparśavihāra iti |",
  "SA14n1157:4": "asukhavihāraḥ |",
  "SA14n1157:5": "amana āpa iti |",
  "SA14n1157:6": "cittenānabhipretaḥ |",
  "SA14n1157:7": "pūrvavat tatkasya hetorityāśaṅkyāha |",
  "SA14n1157:8": "etayā hi vayamityādi |",
  "SA14n1157:9": "tatra kenacidāhārādyupastambhena sudhāritāmanye'",
  "SA14n1157:10": "pi dhārayeyuḥ |",
  "SA14n1157:11": "caurādibhyo vihitarakṣatvena sugopitāṃ gopāyeyuḥ |",
  "SA14n1157:12": "kāyikamalādyapanayanena sukelāyitāṃ kelāyeyuḥ |",
  "SA14n1157:13": "āpatato vidyudādipātāt |",
  "SA14n1157:14": "utpātataḥ sarvopasargikarogataḥ |",
  "SA14n1157:15": "aniṣṭanipāto'",
  "SA14n1157:16": "niṣṭavastusambhavaḥ |",
  "SA14n1157:17": "dārṣṭāntikārthamāha |",
  "SA14n1157:18": "evameva subhūta tathāgatā ityādi |",
  "SA14n1157:19": "iha lokadhātusthā eva tathāgatā grāhyāḥ |",
  "SA14n1157:20": "yato'nantaraṃ vakṣyati |",
  "SA14n1157:21": "ye'pi te anyeṣu lokadhātuṣvityādi |",
  "SA14n1157:22": "antarāyaṃ na kuryuriti |",
  "SA14n1157:23": "yathāpūrvoktanyāyena ṣaṭcatvāriṃśaddoṣān na kuryuḥ |",
  "SA14n1157:24": "tathautsukyamāpatsyanta iti pūrveṇa sambandhaḥ |",
  "SA14n1157:25": "tathā coktam |",
  "SA14n1157:26": "doṣāśca ṣaṭvibodhavyāścaturbhirdaśakaiḥ saha ||12 ||",
  "SA14n1157:27": "iti doṣānantaraṃ yathāsaṃkhyaṃ guṇadoṣādānatyāgena prayogā bhāvanīyā lakṣaṇajñānapūrvakamiti |",
  "SA14n1157:28": "prayogāṇāṃ lakṣaṇaṃ karaṇasādhanaparigraheṇa jñānaviśeṣakāritrasvarūpaṃ,",
  "SA14n1157:29": "karmasādhanaparigraheṇa ca svabhāvātmakaṃ vaktavyam |",
  "SA14n1157:30": "tathā coktam |",
  "SA14n1157:31": "lakṣyate yena tajjñeyaṃ lakṣaṇaṃ trividhañca tat |",
  "SA14n1157:32": "jñānaṃ viśeṣaḥ kāritraṃ svabhāvo yaśca lakṣyate ||13 || iti",
  "SA14n1157:33": "tatra tāvat jñānalakṣaṇaṃ trisarvajñatābhedena bhidyamānaṃ sarvajñatādvāreṇa tathāgatanirvṛtijñānaṃ kathayannāha |",
  "SA14n1157:34": "evaṃ hi subhūte tathāvatā ityādi |",
  "SA14n1157:35": "niryuktikamevedamiti |",
  "SA14n1157:36": "tatkasya hetorityāśaṅkyāha |",
  "SA14n1157:37": "eṣā hītyādi |",
  "SA14n1157:38": "tatrotpādanānmātā,",
  "SA14n1157:39": "saṃvardhanājjanayitrī |",
  "SA14n1157:40": "samutpādanāt sarvajñatāyā darśayitrī |",
  "SA14n1157:41": "lokasya ca sandarśayitrī śūnyatādirūpeṇāvagamāt |",
  "SA14n1157:42": "atra kecit svayūthyā evaṃ codayanti |",
  "SA14n1157:43": "yadi yugapadekajñānakṣaṇena niḥśeṣaṃ jñeyamaṇḍalaṃ saṃvṛtyā vyāpyate,",
  "SA14n1157:44": "tadā bhāvānāmiyattāparicchedādanantatvamabhyupetaṃ bādhyeta |",
  "SA14n1157:45": "tathā hyekajñānārūḍhādbhāvādanyo bhāvo nāstītyevaṃ paricchidyamānāḥ kathamantavanto na bhaveyuriti |",
  "SA14n1157:46": "tadetadasāram |",
  "SA14n1157:47": "yadi tāvannirākāravijñānamāśrityaivaṃ codyate,",
  "SA14n1157:48": "tadā sarvamasaṅgatam |",
  "SA14n1157:49": "tathā hi yāvatkiñcidvastujātaṃ sattāmanubhavati,",
  "SA14n1157:50": "tasya sarvasya sattāmātreṇa sarvajñacetasā paricchedāttena tadvyāptamiti vyapadiśyate |",
  "SA14n1157:51": "na tu paraireva ghaṭanāddeśāparyantatayā vyāpteḥ |",
  "SA14n1157:52": "na caikena jñānena paricchinnānītyetāvatā vastūnāmātmasvabhāvahāniryena tānyekajñānaparicchedavaśādanantatvamātmasvabhāvaṃ jahyuḥ |",
  "SA14n1157:53": "na hi nīlapītādayo bhāvā bahavo yugapaccitrāstaraṇādiṣvekajñānakṣaṇāvasīyamānatanavo'",
  "SA14n1157:54": "nekatvaṃ vijahati |",
  "SA14n1157:55": "nāpi parasparaṃ samanvāviśanti |",
  "SA14n1157:56": "api tu yathaiva te santi tathaiva jñānena paricchidyante,",
  "SA14n1157:57": "nānyena rūpeṇa |",
  "SA14n1157:58": "tadvatsattvabhājanaloko'",
  "SA14n1157:59": "pi yathaiva sattāmanubhavati tathaiva sarvajñacetasā gṛhyate |",
  "SA14n1157:60": "aparyantaśca dikṣu vidikṣu sattvādiloko'",
  "SA14n1157:61": "vasthita ityaparyantatayaiva tasya grahaṇaṃ na tu paryantavartitayeti |",
  "SA14n1157:62": "kuto'ntavattvaprasaṅgaḥ |",
  "SA14n1157:63": "syādetat |",
  "SA14n1157:64": "sākalyagrahaṇābhyupagame kathaṃ paryantagrahaṇaṃ na syāditi |",
  "SA14n1157:65": "naitadasti |",
  "SA14n1157:66": "ko hyatra pratibandho yatra sākalyagrahaṇaṃ tatrāvaśyaṃ paryantagrahaṇamiti |",
  "SA14n1157:67": "tathā hi yāvantaste santi bhāvāsteṣāṃ madhye naiko'",
  "SA14n1157:68": "pi sarvajñajñānādividitasvarūpaḥ sattāmanubhavati,",
  "SA14n1157:69": "api tu sarva eva sarvajñacetasā viditasvarūpā evodayante vyayante ca |",
  "SA14n1157:70": "naiko'pi parityakta ityayaṃ sakalagrahaṇasyārthaḥ |",
  "SA14n1157:71": "iyameva ca teṣāmekajñānena vyāptiḥ |",
  "SA14n1157:72": "anyathā sakalaśabdavācyatvamapi teṣāṃ nāṅgīkartavyam |",
  "SA14n1157:73": "mābhūdantavattvaprasaṅga iti yatkiñcidetat |",
  "SA14n1157:74": "yathoktamekajñānārūḍhādbhāvādanyo nāstītyevaṃ paricchedātkathamantavanto na bhaveyuriti |",
  "SA14n1157:75": "tadapyasamyak |",
  "SA14n1157:76": "na hi nirākārajñānavādipakṣe jñānātmani bhāvānāmāropaṇamasti,",
  "SA14n1157:77": "api tu sattāmātreṇa tena te vedyāḥ |",
  "SA14n1157:78": "nāpi bhāvānāṃ jñānāparicchedyasvabhāvatayā'",
  "SA14n1157:79": "nantamabhyupetaṃ,",
  "SA14n1157:80": "yena jñāyamānatayā teṣāmantavattvaṃ prasajyate |",
  "SA14n1157:81": "kintu deśavitānāparyantatayā'",
  "SA14n1157:82": "nanto bhājanalokaḥ |",
  "SA14n1157:83": "sattvalokastu saṃkhyānāparyantayāpi |",
  "SA14n1157:84": "na ca deśāvastambhādyaparyantatve sati grāhyatvavirodhaḥ kaścidyenāgrāhyatā bhavet |",
  "SA14n1157:85": "yadi paryantatayā na gṛhṇāti kathaṃ sarvajñaḥ syāditi cedata eva yata evāsau paryantatayā na gṛhṇāti tata eva sarvajño bhavati |",
  "SA14n1157:86": "anyathā'nantavastvantavattvena gṛhṇan bhrānto bhavet |",
  "SA14n1157:87": "tathāhi yadasti tadastitvena yannāsti tannāstitvena gṛhṇansarvaviducyate |",
  "SA14n1157:88": "na ca sattvabhājanalokasya paryanto'sti |",
  "SA14n1157:89": "tasmātparyantaṃ gamanakṛtamavidyamānamasaṃvidyamānatayā gṛhṇan |",
  "SA14n1157:90": "sarvajñajñānaparicchedakṛtaṃ tu paryantaṃ vidyamānaṃ vidyamānatayā paśyan kathamasarvajño nāma syādetat |",
  "SA14n1157:91": "nirākārajñānapakṣe viṣayagrahaṇamanupapannaṃ sarvatrāviśiṣṭatvāttasya tena pratikarmavibhāgānupapatteḥ |",
  "SA14n1157:92": "ato nirākārapakṣo'",
  "SA14n1157:93": "nupanyasanīya eva sarvadā tasya duṣṭatvāditi |",
  "SA14n1157:94": "tadetadapyasamyak |",
  "SA14n1157:95": "na hi sarvajñajñānasya pratikarmavibhāga iṣyate |",
  "SA14n1157:96": "tasya sarvavastuviṣayatvāt |",
  "SA14n1157:97": "yato na tannīlasyaiva saṃvedanaṃ pītasyaiva vāpitu sarvasyaivetīṣṭam |",
  "SA14n1157:98": "yasya hyarvāgdarśanasya jñānaṃ pratiniyatārthaviṣayagrāhi nirākārajñānapakṣe tasya sarvatrāviśeṣāt pratikarmavibhāgānupaparttidoṣa ucyate,",
  "SA14n1157:99": "tathā hi nīlasyedaṃ vedanam,",
  "SA14n1157:100": "na pītasyeti niyamābhāvāt,",
  "SA14n1157:101": "sarvasya pṛthagjanasya sarvajñatvaprasaṅgāpādānaṃ kriyate |",
  "SA14n1157:102": "sarvajñasya tu tadiṣṭameveti |",
  "SA14n1157:103": "tasya kimaniṣṭamāpadyatām |",
  "SA14n1157:104": "tena sarvajñāvasthāyāṃ nirākāraṃ yogabalenotpadyamānamaviruddhameva |",
  "SA14n1157:105": "vibhāgena heyopādeyavastu parijñānaṃ na syāditi cet |",
  "SA14n1157:106": "tadapi na |",
  "SA14n1157:107": "yadi hi yugapadanantavastuni pratibhāsamāne heyopādeyavastunaḥ pratibhāsavirodhaḥ syādavirodhe vā'",
  "SA14n1157:108": "nyaiḥ saha bhāsamānasya tasya heyopādeyavastunastattvapracyutiḥ syāt,",
  "SA14n1157:109": "apracyutatattvasyāpi vibhāgenāvabhāsaṃ vā na syāt,",
  "SA14n1157:110": "vibhaktāvabhāsasyāpi yadi paricchedakaḥ śuddhalaukiko vimarśapratyayo vā pṛṣṭhabhāvī notpādyate,",
  "SA14n1157:111": "tadaitatsarvaṃ syādvaktum |",
  "SA14n1157:112": "yāvatā viśvasmin jagatyavabhāsamāne tadapi heyopādeyaṃ vastu |",
  "SA14n1157:113": "aviruddhapratibhāsamapracyutātmatattvaṃ vibhaktamevāvabhāsate,",
  "SA14n1157:114": "paścāt sarvajñajñānabalotpannaśuddhalaukikapratyavamarśapratyayena paricchidyata eveti |",
  "SA14n1157:115": "kathaṃ vibhāgena tadaparijñānaṃ nāma |",
  "SA14n1157:116": "tadevaṃ nirākārajñānapakṣe tāvadacodyamiti pratipāditam |",
  "SA14n1157:117": "atha sākārajñānavādipakṣe codyate |",
  "SA14n1157:118": "tatrāpyavirodya eva,",
  "SA14n1157:119": "tathā hi yathaiva tadanantaṃ vastvanantākārānugatamātmasattāmanubhavati,",
  "SA14n1157:120": "tathaiva tatsārvajñaṃ ceto'",
  "SA14n1157:121": "parimitavastugatākāropagraheṇotpādyamāna maviruddhameva |",
  "SA14n1157:122": "ekasya jñānasyānekavastvākāropagrahaṇotpattyavirodhāt |",
  "SA14n1157:123": "ekasyānekākāratvaṃ virodha eveti cet | na |",
  "SA14n1157:125": "ākārāṇāmasadbhutatvāt yadi hyekasya pāramārthikā ākārā bhaveyuḥ,",
  "SA14n1157:126": "tadā syādekasya citratvavirodhaḥ |",
  "SA14n1157:127": "yāvatā'satyabhūtā evākārā itīṣṭam |",
  "SA14n1157:128": "yadyevaṃ bhrāntajñānasamaṅgitvāt,",
  "SA14n1157:129": "bhrāntaḥ prāpnoti sarvajña iti cet | na |",
  "SA14n1157:131": "yathābhūtaparijñānādadoṣa eṣaḥ |",
  "SA14n1157:132": "yadi hyasatyaṃ satyatvena gṛhṇīyāttadā bhrāntaḥ syāt |",
  "SA14n1157:133": "yadā tvabhūtānākārānasatyatvenaiva jānāti,",
  "SA14n1157:134": "tadā kathaṃ bhrānto bhavet |",
  "SA14n1157:135": "arthavyatiriktajñānārūḍhākāragrahaṇe satyartheṣu dṛṣṭādivyavahāraṃ kurvan kathamabhrānta iti cet | na |",
  "SA14n1157:137": "samyagupāyaparijñānāt |",
  "SA14n1157:138": "yadi hyucitaṃ grahaṇopāyamapāsyopāyāntareṇāmukhyenārthaṃ gṛhṇīyāttadā bhrānto bhavet |",
  "SA14n1157:139": "yāvatā sākārajñānavādipakṣe jñānasyātmākārānubhavavyatirekeṇa nānyo'",
  "SA14n1157:140": "rthagrahaṇavyāpāro'sti |",
  "SA14n1157:141": "tatkathamucitenārthopādhibhedena grahaṇavyāpāreṇārthaṃ gṛhṇan bhrānto bhavet |",
  "SA14n1157:142": "ato jñeyavadekacetasāpi jñānasyānantavastugatākāropagrahaṇotpatteranantaṃ vastu tena vyāptamityucyate |",
  "SA14n1157:143": "yenaiva cātmanā jñānātmani bhāvāḥ samārohanti,",
  "SA14n1157:144": "tenaiva tatpṛṣṭhabhāviparāmarśacetasā vā paricchidyante |",
  "SA14n1157:145": "na ca sarvajñacetasi parimitabhedānugatāḥ samārohanti bhāvāḥ |",
  "SA14n1157:146": "kiṃ tarhi yāvatkiṃcidastitvamanubhavati tatsarvameva samārohati |",
  "SA14n1157:147": "sarvasyaiva sarvajñajñānotpādanaṃ pratyālambanabhāvenāpratibaddhaśaktikatvāt,",
  "SA14n1157:148": "manovijñānasya ca sarvārthaviṣayatvāt |",
  "SA14n1157:149": "ataḥ sārvajñasya cetasaḥ parimitavastvākāropagrahaṇānupapatteḥ |",
  "SA14n1157:150": "pṛṣṭhalabdhena vā śuddhalaukikena parāmarśapratyayena deśaparyantaṃ vartitvenāparicchedāt kathamiyanta iti paricchedo bhavet ,",
  "SA14n1157:151": "yenāntavattvaṃ syāt |",
  "SA14n1157:152": "yadi nāma pratibhāsamānādanyannāstītyevaṃ parāmarśo jātastathāpi nāntavattvaprasaṅgaḥ |",
  "SA14n1157:153": "tathāhi yadi pratibhāsamānamantavadeva nirvikalpe sarvajñacetasi pratibhāseta,",
  "SA14n1157:154": "tadā tatpṛṣṭhalabdhena parāmarśacetasā'",
  "SA14n1157:155": "ntavattvaṃ bhāvānāṃ vyavacchidyeta |",
  "SA14n1157:156": "tadvyavacchedāccānantatvahānirbhavet |",
  "SA14n1157:157": "yāvatā pratibhāsamānaṃ vastu sārvajñe cetasyanantameva pratibhāseta,",
  "SA14n1157:158": "sarvasyāpratihataśaktikatvāt |",
  "SA14n1157:159": "tasmādanyadapratibhāsamānamantavadeva tasyaiva ca parāmarśacetasā vyavacchedaḥ kriyata iti sutarāmeva bhavatā'",
  "SA14n1157:160": "nantatvaṃ bhāvānāmupapāditamiti yatkiñcidetat |",
  "SA14n1157:161": "ye punaḥ sarvameva yogijñānamanālambanaṃ satyasvapnadarśanavadvastvasaṃvāditayā pramāṇamiti pratipannāstān pratyantavattvacodyaṃ dūrīkṛtāvakāśameva |",
  "SA14n1157:162": "syādetadyogināmanāsravaṃ jñānaṃ śāstre sāmānyaviṣayamevopavarṇyate,",
  "SA14n1157:163": "na tu svalakṣaṇaviṣayam |",
  "SA14n1157:164": "tatkathaṃ sāmānyaviṣayeṇa yogino jñānena bhāvānāṃ svarūpāṇyevāvabudhyanta iti cet |",
  "SA14n1157:165": "tadeva hi svalakṣaṇaṃ vijātīyavyāvṛttamabhinnākārapratyayahetutayā śāstre sāmānyalakṣaṇamityucyate |",
  "SA14n1157:166": "atastadgrāhakaṃ yogijñānaṃ bhāvanābalena sphuṭapratibhāsamutpadyamānaṃ svalakṣaṇagocaramevetyaviruddhametat |",
  "SA14n1157:167": "yatsāmānyagocaraṃ tatkathaṃ svalakṣaṇagrāhi bhavatīti |",
  "SA14n1157:168": "kathaṃ parasparaviruddhānāmekajñānena grahaṇamiti cet ucyate |",
  "SA14n1157:169": "yadyapi bhāvāḥ kecit parasparaṃ virodhinastathāpi te jñānena sahāviruddhā eva |",
  "SA14n1157:170": "yugapadekenāpi jñānena viruddhānekārthagrahaṇopalambhāt |",
  "SA14n1157:171": "tathāhi ye parasparaparihāreṇa sthitalakṣaṇāsteṣāmaikyaṃ viruddham |",
  "SA14n1157:172": "ye tu sahānavasthāyinasteṣāmekadeśāvasthānaṃ viruddham |",
  "SA14n1157:173": "na caikavijñānabhāsanādeṣāmaikyamekadeśatvaṃ vā prasajyate |",
  "SA14n1157:174": "tena naikavijñānabhāsitvameṣāṃ virodhaḥ |",
  "SA14n1157:175": "dṛṣṭañca viruddhānāmapi satāmekajñānabhāsanam |",
  "SA14n1157:176": "yathā śucyaśucinoścakṣurvijñānena parasparaparihārasthitalakṣaṇayorahermayūrasya ca sahānavasthāyinoryugapadgrahaṇam |",
  "SA14n1157:177": "syādetat |",
  "SA14n1157:178": "yadi viruddhānāmapyekavijñānāvabhāsanamaviruddham |",
  "SA14n1157:179": "evaṃ sati sukhaduḥkhayo rāgadveṣayorvā kimekavijñāne vedanaṃ prāṇabhṛtāṃ svasantāne notpadyata iti |",
  "SA14n1157:180": "yat sukhādīnāṃ sakṛdavedanaṃ tatkāraṇābhāvenānutpatterasannihitatvāt sukhādīnāṃ na tu viruddhatvādityavasātavyam |",
  "SA14n1157:181": "yathā cātītānāgatavastugrahaṇaṃ tathā prāgeva pratipāditam |",
  "SA14n1157:182": "athavā vartamānasyeva sākṣāt pāraṃparyeṇa vā tadupakāryopakārakasvabhāvasya pratipattyaivātītānāgatayoḥ pratipattiḥ |",
  "SA14n1157:183": "viviktabhūtalapratipattyaiva ghaṭāderabhāvapratipattivat |",
  "SA14n1157:184": "na caivaṃ satyānumāniko bhagavān liṅgābhāvāt |",
  "SA14n1157:185": "sarvaviśeṣayuktasyaiva vartamānasya pratyakṣatvena tayoḥ pratyakṣatvādityalamatiprasaṅgena |",
  "SA14n1157:186": "janayitrītvaṃ spaṣṭayannāha |",
  "SA14n1157:187": "ato niryātā hītyādi |",
  "SA14n1157:188": "evaṃ sarvajñatāyāśca sandarśayitrīti janayitrītvenaiva sarvajñatāyāśca pratipādikā |",
  "SA14n1157:189": "lokajñānaṃ pratipādayannāha |",
  "SA14n1157:190": "yadbhagavānevamāhetyādi |",
  "SA14n1157:191": "na lujyante na pralujyanta iti |",
  "SA14n1157:192": "kṣaṇikaprabandhānityatābhyāṃ yathākramaṃ na naśyati na praṇaśyatītyarthaḥ |",
  "SA14n1157:193": "vastudharmasvabhāvatvāt kathaṃ tau na bhavata iti |",
  "SA14n1157:194": "tatkasya hetorna lujyante na pralujyanta ityāha |",
  "SA14n1157:195": "śūnyatāsvabhāvā hītyādi |",
  "SA14n1157:196": "tattvato'svabhāvatvāt |",
  "SA14n1157:197": "skandhānāṃ śūnyāditvena vastudharmasvabhāvābhāve kṣaṇikaprabandhānityate na bhavataḥ |",
  "SA14n1157:198": "saṃvṛtyā tu sta iti bhāvaḥ |",
  "SA14n1157:199": "sarvasattvacittacaritajñānaṃ nirdiśannāha |",
  "SA14n1157:200": "punaraparamityādi |",
  "SA14n1157:201": "pratijñātārthaṃ samarthayituṃ praśnayannāha |",
  "SA14n1157:202": "kathañca subhūta ityādi |",
  "SA14n1157:203": "pariharannāha |",
  "SA14n1157:204": "sattvāsvabhāvatayetyādi |",
  "SA14n1157:205": "sattvānāṃ māyopamasvabhāvatvādaprameyādirūpeṇa parijñānam |",
  "SA14n1157:206": "upasaṃharannāha |",
  "SA14n1157:207": "evaṃ hi subhūta ityādi |",
  "SA14n1157:208": "amunaiva vidhinā teṣāñcittacaritaparijñānamityāha |",
  "SA14n1157:209": "yānyapi tānītyādi |",
  "SA14n1157:210": "sattvā'sambhavatayeti |",
  "SA14n1157:211": "sattvasya vidyamānatvasya tattvato'",
  "SA14n1157:212": "nupalabdherdharmadhāturūpatayā'",
  "SA14n1157:213": "prameyādirūpatvena sattvānāṃ cittacaritāni prajānāti |",
  "SA14n1157:214": "cittasaṃkṣepajñānaṃ kathayannāha |",
  "SA14n1157:215": "saṃkṣiptāni cittānītyādi |",
  "SA14n1157:216": "sa saṃkṣepaṃ kṣayataḥ kṣayañcākṣayata iti |",
  "SA14n1157:217": "tadālambanena dharmatāyāṃ praviṣṭañcittaṃ sa saṃkṣepaṃ kṣayato vināśataḥ saṃvṛtyā jānāti |",
  "SA14n1157:218": "kṣayamapi vināśaṃ kṣayiṇo'",
  "SA14n1157:219": "sattvāt paramārthato'",
  "SA14n1157:220": "kṣayamavināśaṃ yathābhūtaṃ prajānāti |",
  "SA14n1157:221": "cittavikṣepajñānaṃ gaditumāha |",
  "SA14n1157:222": "vikṣiptāni cittānītyādi |",
  "SA14n1157:223": "dharmatāta iti |",
  "SA14n1157:224": "dharmadhātoranutpādastadamanasikāreṇa bahiḥ pravṛttāni cittāni vikṣiptāni saṃvṛtyā |",
  "SA14n1157:225": "paramārthataḥ punaralakṣaṇāni svabhāvavirahitāni lakṣaṇānityatvenākṣīṇāni prabandhoparamādavikṣīṇāni bahirgamanāsambhavādavikṣiptānīti yathābhūtaṃ prajānāti |",
  "SA14n1157:226": "cittākṣayākārajñānaṃ vaktumāha |",
  "SA14n1157:227": "aprameyākṣayāṇi cittānītyādi |",
  "SA14n1157:228": "adhiṣṭhitamiti |",
  "SA14n1157:229": "mahākaruṇayā āsaṃsāramadhiṣṭhitaṃ taccittaṃ yathāyogaṃ trividhasaṃskṛtalakṣaṇāsambhavādanirodhamanutpādamasthitamato dharmirūpatvāyogādanāsravaṃ pramātumaśakyatvenā prameyaṃ dharmadhātuvadvināśānupapaterakṣayaṃ bhavati |",
  "SA14n1157:230": "tathāgatasya yenaivaṃ cittenākāśamivāprameyākṣayatayā sarvasattvānāṃ cittāprameyākṣayatāṃ svasamādhidarpaṇatale pratibhāsanādyathābhūtaṃ prajānāti |",
  "SA14n1157:231": "sarāgādicittajñānaṃ kathayannāha |",
  "SA14n1157:232": "saṃkliṣṭāni cittānītyādi |",
  "SA14n1157:233": "asaṃkleśasaṃkliṣṭānīti |",
  "SA14n1157:234": "bhrāntimātrāstitvāt |",
  "SA14n1157:235": "kleśakarmajanmalakṣaṇaiḥ saṃkleśaistattvato'",
  "SA14n1157:236": "saṃkleśairviparyāsabalāt saṃkliṣṭānyupahatāni |",
  "SA14n1157:237": "asaṃketānīti |",
  "SA14n1157:238": "apratiniyatavṛttīni |",
  "SA14n1157:239": "vigatarāgādicittajñānaṃ nirdiśannāha |",
  "SA14n1157:240": "asaṃkliṣṭāni cittānītyādi |",
  "SA14n1157:241": "prakṛtiprabhāsvarāṇīti |",
  "SA14n1157:242": "pṛthagjanāvasthāyāmaviśuddhabhrāntikāraṇanirjātatvena tathābhūtānyapi cittāni naiḥsvābhāvyāt pramāṇopapannānutpādādirūpātmāvabodhaparāyaṇatvena pratipakṣodayādapyanivartyānīti śakyāpaneyarāgādisahāyatvāt,",
  "SA14n1157:243": "prabhāsvarāṇi pariśuddhanijasvabhāvamātrāṇi |",
  "SA14n1157:244": "sāmānyena sarāgādicittaṃ vītarāgādicittāñca nirdiśyaivaṃ tadupāyaṃ yathākramaṃ kathayituṃ līnāni cittānītyādikamekaṃ hārakam |",
  "SA14n1157:245": "pragṛhītāni cittānītyādikañca dvitīyamāha |",
  "SA14n1157:246": "anālayalīnānīti |",
  "SA14n1157:247": "asthānārhe'",
  "SA14n1157:248": "nālaye samāpattyāsvādanādau rāgādihetutvena līnānyabhiniviṣṭāni |",
  "SA14n1157:249": "agrāhyāṇi subhūte tāni cittāni na pragrahītavyāni iti |",
  "SA14n1157:250": "tatroddhatamauddhatyābhiśaṅki vā cittaṃ saṃvejanīyavastvamanaskāreṇa śamathanimittena |",
  "SA14n1157:251": "līnaṃ layābhiśaṅki vā cittaṃ pramodanīyavastumanaskāreṇa pragrahanimittena |",
  "SA14n1157:252": "samaprāptaṃ cittamanābhogamanaskāreṇopekṣānimitena ca gṛhītamityevaṃ virāgādihetutvena pragṛhītāni cittāni |",
  "SA14n1157:253": "punaragrahaṇārhatvenāgrāhyāṇi |",
  "SA14n1157:254": "bhūyo na pragrahītavyāni |",
  "SA14n1157:255": "tayoreva cittajñānayoḥ sāmānyena paryāyaṃ kathayan yathākramaṃ sāsravāṇi cittānītyādikañcāparaṃ hārakamāha |",
  "SA14n1157:256": "asvabhāvāni subhūte tāni cittāni,",
  "SA14n1157:257": "asatsaṃkalpānīti |",
  "SA14n1157:258": "sāsravāṇi cittāni pratipakṣodayānnivartyatvenāvidyamānanijasvabhāvāni |",
  "SA14n1157:259": "tataścāsattātulyāni |",
  "SA14n1157:260": "abhāvagatikāni subhūte tāni cittāni |",
  "SA14n1157:261": "anābhogānīti |",
  "SA14n1157:262": "anāsravāṇi cittāni darśanabhāvanāheyakleśānāmabhāvaparyavasānāni |",
  "SA14n1157:263": "tataśca svarasena pariśuddhasantānapravartanādanābhogāni |",
  "SA14n1157:264": "tayoreva punaḥ prabhedaṃ vaktuṃ ṣaṭ sarāgāṇītyādi hārakānāha |",
  "SA14n1157:265": "yā cittasya sarāgatetyādi |",
  "SA14n1157:266": "yā cittasya sarāgatā viṣayādisaktirūpatā pṛthagjanasya na sā cittasya yathābhūtatā nyāyato māyopamasvaprakāśarūpatā bhavati |",
  "SA14n1157:267": "śakyāśakyāpaneyatvenānayoryathākramaṃ calācalarūpatvāt |",
  "SA14n1157:268": "tathāryāṇāṃ pratipakṣabhāvanayā cittasya yā yathābhūtatā anāsravarūpatā na sā sarāgatā tatpratipakṣarūpatvāt |",
  "SA14n1157:269": "tasmādaśuddhāvasthāyāṃ sarāgāṇi cittāni saṃvṛtyā |",
  "SA14n1157:270": "yaḥ subhūte cittasyetyādi |",
  "SA14n1157:271": "yaścittasya vigamo rāgavigamāvasthā pṛthagjanasya na sā cittasya sarāgatā'",
  "SA14n1157:272": "rāgāvasthatayorbhinnarūpatvāt |",
  "SA14n1157:273": "tathā yā vītarāgasya viṣkambhaṇādiprahāṇena prahīṇarāgasya cittasya yathābhūtatā tadviviktātmasaṃvedanatā na sā cittasya sarāgatā |",
  "SA14n1157:274": "tasmādvivekāvasthāyāṃ vigatarāgāṇi cittāni |",
  "SA14n1157:275": "etadanusāreṇa pariśiṣṭeṣu sadoṣādihārakeṣu grantho vyākhyeyaḥ |",
  "SA14n1157:276": "vipulacittajñānaṃ vaktuṃ vyatirekānvayamukhena hārakadvayamāha |",
  "SA14n1157:277": "avipulāni cittānītyādi |",
  "SA14n1157:278": "asamutthānayogāni subhūte tāni cittānyasamutthānaparyāpannānīti |",
  "SA14n1157:279": "tattvato'nutpatteḥ kāraṇasambandhaśūnyatvenāsamutthānayogāni |",
  "SA14n1157:280": "prādurbhāvavirahāt kāmādidhātāvapratibaddhatvāttānyasamutthānaparyāpannānyevamanupalambhādavipulāni |",
  "SA14n1157:281": "na hīyanta ityādi |",
  "SA14n1157:282": "vināśābhāvānna hīyante |",
  "SA14n1157:283": "utpādābhāvānna vivardhante |",
  "SA14n1157:284": "ata eva kvacidgamanābhāvenāvigamatvānna gacchantyevaṃ dharmadhātusvābhāvyādvipulāni cittānīti |",
  "SA14n1157:285": "mahadgatacittājñānaṃ kathayituṃ vyatirekānvayamukhena hārakadvayamāha |",
  "SA14n1157:286": "amahadgatāni cittānītyādi |",
  "SA14n1157:287": "anāgatikāni subhūte tāni cittānyagatikānyaparyāpannānīti |",
  "SA14n1157:288": "satkāryapratiṣedhenātītādadhvanastadāgamanavaikalyādanāgatikāni cittāni |",
  "SA14n1157:289": "sarvātmanā vināśādanāgate'",
  "SA14n1157:290": "pi kāle gamanānupapatteragatikāni |",
  "SA14n1157:291": "pratyutpanne'",
  "SA14n1157:292": "pyekānekasvabhāvavaidhuryādaparyāpannānyevamamahadgatāni |",
  "SA14n1157:293": "samatāsamāni subhūte tāni cittāni svabhāvasamānīti |",
  "SA14n1157:294": "tattvato'nutpādarūpatvādātmādiniḥsvabhāvatulyatvena samatāsamāni cittāni |",
  "SA14n1157:295": "tathyasaṃvṛtyā tu sarvaguṇāvāhakarūpeṇa pratibhāsanānmāyāsvabhāvasamānyevaṃ mahadgatāni |",
  "SA14n1157:296": "apramāṇacittajñānaṃ nirdiśannāha |",
  "SA14n1157:297": "apramāṇāni cittānītyādi |",
  "SA14n1157:298": "aniśrayatvāditi |",
  "SA14n1157:299": "na hi pratiniyatasteṣāmāśrayo vidyata ityapramāṇāni |",
  "SA14n1157:300": "anidarśanacittajñānaṃ pratipādayan pūrvavaddhārakadvayamāha |",
  "SA14n1157:301": "sanidarśanāni cittānītyādi |",
  "SA14n1157:302": "samadarśanāni subhūte tāni cittāni cittasvabhāvānīti |",
  "SA14n1157:303": "māyopamātmasaṃvedanatayā samadarśanāni tattulyopalambharūpāṇi sarvāṇyeva jñānāni |",
  "SA14n1157:304": "kuśalākuśalavāsanābhiścitatvāccittasvabhāvāni sañcitavāsanārūpāṇyevaṃ sanidarśanāni |",
  "SA14n1157:305": "alakṣaṇatvādityādi |",
  "SA14n1157:306": "tattvato vartamānasvarūpaviraheṇālakṣaṇātvādatītānāgatarūpābhyāṃ saha yathākramaṃ kāryakāraṇasambandhānupapattyā'",
  "SA14n1157:307": "rthaviviktatvāt trayāṇāṃ māṃsādicakṣuṣāṃ sarveṣāṃ vā pañcānāmaviṣayatvenānavabhāsagatamadṛśyaṃ cittamevamanidarśanāni |",
  "SA14n1157:308": "yathoktajñānamevamapratighāditvena kathaṃcidvyāvṛttyocyata iti pratipādayan sapratighāni cittānītyaṣṭau hārakānāha |",
  "SA14n1157:309": "asatsaṅkalpitāni ityādi |",
  "SA14n1157:310": "asatā'vidyamānenotpādādirūpeṇa saṃṅkalpitānyadhyāropitāni cittāni śūnyānyasvabhāvāni,",
  "SA14n1157:311": "ārambanavaśikāni,",
  "SA14n1157:312": "saṃvṛtyā'lambanaparatantrāṇyevaṃ pramāṇabādhitatvāt sapratidhāni |",
  "SA14n1157:313": "advayabhūtānītyādi |",
  "SA14n1157:314": "utpādānutpādarahitatvenādvayabhūtāni |",
  "SA14n1157:315": "tattvato'bhavanameva saṃvṛtyā bhavanamityabhūtasambhūtānyevaṃ pramāṇopapannatvādapratighāni |",
  "SA14n1157:316": "yā subhūte sottarasyetyādi |",
  "SA14n1157:317": "ātmādyabhiniveśena sottarasya nyūnāvasthāṃ prāptasya cittasya yā yathābhūtatā nairātmyasaṃvedanatā na tatrāsti manyamānatā satkāyādidṛṣṭyupalambhatā |",
  "SA14n1157:318": "tasmādevaṃ saṃvṛtyā sottarāṇi |",
  "SA14n1157:319": "aṇvapi hītyādi |",
  "SA14n1157:320": "yasmātparamārthato'",
  "SA14n1157:321": "ṇumātramapi cittaṃ vastusvarūpaṃ nopalabdhaṃ,",
  "SA14n1157:322": "tasmādbuddhatvāvasthāyāmiva pṛthagjanāvasthāyāṃ prakṛtivaiyavadānikasvabhāvena sarvarūpādinimittāpagamānniṣpapañcānyevaṃ tattvato niruttarāṇi cittāni |",
  "SA14n1157:323": "asamasamāni hītyādi utpādādidoṣavaiṣamyādasamena grāhyeṇa samāni tadgrāhakatvena pravṛttāni cittāni vikṣepādakṛtasamādhānatvenāsamavahitānyevamasamāhitāni |",
  "SA14n1157:324": "samasamāni hītyādi |",
  "SA14n1157:325": "sarvadoṣavaiṣamyānupapatteḥ samo dharmadhātustena sahānutpādādinā tulyatvāt samāni |",
  "SA14n1157:326": "vikṣepātkṛtapratīkāratvena samavahitāni |",
  "SA14n1157:327": "tattvato'vidyamānasvabhāvatvenākāśasamānyevaṃ samāhitāni |",
  "SA14n1157:328": "svabhāvavimuktānītyādi |",
  "SA14n1157:329": "nyāyānuyāyijanmarahitatvāt svabhāvavimuktāni cittānyavidyamānasattārūpatvādabhāvasvabhāvāni |",
  "SA14n1157:330": "tataśca bandhāpanayanapūrvakamokṣābhāvādavimuktāni cittāni |",
  "SA14n1157:331": "cittaṃ hītyādi |",
  "SA14n1157:332": "yasmādekānekasvabhāvavaidhuryeṇāsattvācittaṃ traikālikaṃ tathāgatenānupalabdhaṃ,",
  "SA14n1157:333": "tasmāt prakṛtyā dvividhāvaraṇavigamādvimuktāni |",
  "SA14n1157:334": "prabhedaṃ nirdiśya cittajñānaṃ vaktumāha |",
  "SA14n1157:335": "adṛśyāni cittānītyādi |",
  "SA14n1157:336": "asattvāt subhūte'dṛśyamiti |",
  "SA14n1157:337": "lakṣaṇaśūnyatvenāsattvādadṛśyaṃ kalpitaṃ cittam |",
  "SA14n1157:338": "hetvabhāvenābhūtatvādavijñeyaṃ paratantram |",
  "SA14n1157:339": "svarūpāvidyamānatvenāpariniṣpannatvādagrāhyaṃ pariniṣpannaṃ citam |",
  "SA14n1157:340": "pratyekaṃ prajñācakṣurādibhistribhiḥ sambandhanīyam |",
  "SA14n1157:341": "pañcānāṃ vā buddhadharmacakṣurādīnāmanavabhāsagatatvādadṛśyādikamavagantavyam |",
  "SA14n1157:342": "evaṃ hi subhūte prajñāpāramitetyupasaṃhārapadam |",
  "SA14n1157:343": "saṃkṣiptacittajñānādihārakānte'",
  "SA14n1157:344": "pi pratyekaṃ sambandhanīyam |",
  "SA14n1157:345": "cittonmiñjitādijñānaṃ kathayannāha |",
  "SA14n1157:346": "unmiñjitanimiñjitānītyādi |",
  "SA14n1157:347": "tatra vidhimukhena yaḥ svaviṣaye cittaprasaraḥ so'",
  "SA14n1157:348": "yamunmiñjaḥ |",
  "SA14n1157:349": "pratiṣedhamukhena viṣayāntarāccittasyāpasarpaṇaṃ nimiñjaḥ |",
  "SA14n1157:350": "tatsañjātatvādunmiñjitanimiñjitāni |",
  "SA14n1157:351": "laukikalokottaraprasiddhibhedātparasattvānāṃ parapudgalānāmiti dvayamuktam |",
  "SA14n1157:352": "rūpaniśritānītyādi |",
  "SA14n1157:353": "sarvāṇyeva vidhipratiṣedhamukhena rūpādipañcaskandhāśritānyutpadyante cittānītyarthaḥ |",
  "SA14n1157:354": "tadeva kathayannāha |",
  "SA14n1157:355": "bhavati tathāgata ityādi |",
  "SA14n1157:356": "maraṇāduttarakālaṃ tathāgato bhavati |",
  "SA14n1157:357": "tirobhāvarūpeṇāvasthānāt kimiti kāṃkṣāpraśnakaraṇāt |",
  "SA14n1157:358": "sāṃkhyaprabhṛtīnāṃ rūpādigato'",
  "SA14n1157:359": "yamunmiñjitavikalpaḥ |",
  "SA14n1157:360": "tathaiva sarvātmanā niranvayavināśānna bhavatīti laukāyatikānāṃ nimiñjitavikalpaḥ |",
  "SA14n1157:361": "avasthāturekatvādavasthāyāśca bhinnatvādyathākramaṃ pūrvavadbhavati na bhavatīti digambaraprabhṛtīnāmubhayavikalpaḥ |",
  "SA14n1157:362": "tattvānyatvarūpeṇāvācyatvānna bhavati nana bhavatīti pudgalavādināmubhayapratiṣedhādhiṣṭhāno vikalpaḥ |",
  "SA14n1157:363": "ete ca vikalpāstattvato'",
  "SA14n1157:364": "nutpannatvādatathyasaṃvṛtibhāvinyātmasvabhāve tathāgate na kathañcit pratiṣṭhāṃ labhante |",
  "SA14n1157:365": "tathā śūnyatādeśanāyāmavineyajanāpekṣayā'",
  "SA14n1157:366": "vasthāpanīyapraśnatvena vyavasthāpitāḥ pradeśāntare |",
  "SA14n1157:367": "evaṃ śāśvata ātmā cetyādayo'",
  "SA14n1157:368": "vagantavyāḥ |",
  "SA14n1157:369": "parṣanmaṇḍale tasmin yathoktaprabhedātmadṛṣṭayupetānāṃ sannihitavineyajanānāmāśayānurodhādeva tāvatprabhedopādānam |",
  "SA14n1157:370": "tathatākārajñānaṃ vaktumāha |",
  "SA14n1157:371": "punaraparaṃ subhūte tathāgata ityādi |",
  "SA14n1157:372": "tathā subhūte tathāgato rūpaṃ jānāti,",
  "SA14n1157:373": "yathā | tathateti |",
  "SA14n1157:374": "\"yaḥ pratītyasamutpādaḥ śūnyatā saiva te matā\"iti |",
  "SA14n1157:375": "tathatākāreṇa rūpādiskandhaparijñānādunmiñjitādīnāmapi tathatāparijñānamiti yāvat |",
  "SA14n1157:376": "samyaksambuddhasya tathatāvabodhatatparasamākhyānaprajñapanajñānañca kathayannāha |",
  "SA14n1157:377": "evaṃ hi subhūte tathāgatatathatayā ca skandhatathatayā cetyādi |",
  "SA14n1157:378": "tathatāṃ prajñapayatīti |",
  "SA14n1157:379": "sarvadharmānuyāyinīṃ tathatāmekarūpeṇa vyavasthāpayatyanena tathatāprajñapanajñānamuktam |",
  "SA14n1157:380": "tadevāha |",
  "SA14n1157:381": "yaiva cetyādinā |",
  "SA14n1157:382": "nanu dharmibhinnatve kathamabhedastathatāyā iti |",
  "SA14n1157:383": "tatkasya hetorityāśaṅkyāha |",
  "SA14n1157:384": "uktaṃ hītyādi |",
  "SA14n1157:385": "yasmāt pañca skandhā loka ityādi |",
  "SA14n1157:386": "saṃjñātā saṃkhyātā iti bhagavatā pañcaskandhaiḥ sarvadharmanirdeśādhikāre kathitam |",
  "SA14n1157:387": "tasmānna loko'",
  "SA14n1157:388": "nyānityādilakṣaṇo bhinnaḥ,",
  "SA14n1157:389": "kevalaṃ sannihitavineyapratipatyapekṣayā bhinnadharmitvenoktaḥ |",
  "SA14n1157:390": "tadeva vaktumāha |",
  "SA14n1157:391": "tasmāttarhītyādi |",
  "SA14n1157:392": "anekabhāvābhāvāpagatetyādi |",
  "SA14n1157:393": "tattvato'nutpādarūpatvena vastudharmasamatikramānnaikatvaṃ nāpi nānātvamiti |",
  "SA14n1157:394": "śūnyatārūpeṇaikaivaiṣā tathatā sarvadharmavyāpinī ghaṭapaṭāderanekasmādbhāvāt |",
  "SA14n1157:395": "prāgabhāvādilakṣaṇāccābhāvādapagatā prayogamārge |",
  "SA14n1157:396": "tathā darśanabhāvanāviśeṣa niṣṭhāmārgeṣu ca |",
  "SA14n1157:397": "yathākramamakṣayatvādavikāratvādadvaidhīkāratvādekaivaiṣā tathateti yojyam |",
  "SA14n1157:398": "prajñāpāramitāmāgamyābhisambuddhetyanena |",
  "SA14n1157:399": "tathatāvabodhajñānamāveditam |",
  "SA14n1157:400": "lokasya lokaṃ sandarśayatīti |",
  "SA14n1157:401": "bhāvābhiniveśino lokasya māyopamaṃ lokaṃ kathayati |",
  "SA14n1157:402": "kalpitaparatantrapariniṣpannasvabhāvānāṃ māyopamadarśanādyathākramaṃ tathatāṃ jānāti |",
  "SA14n1157:403": "avitathatāṃ jānāti |",
  "SA14n1157:404": "ananyatathatāṃ jānāti |",
  "SA14n1157:405": "iti padatrayaṃ vācyam |",
  "SA14n1157:406": "tathatāmabhisambuddhaḥ saṃstathāgata ityucyata ityanena tathatāparijñānamāveditam |",
  "SA14n1157:407": "ko'tra bhagavannanyo '",
  "SA14n1157:408": "dhimokṣyata iti |",
  "SA14n1157:409": "naiva kaścidaniyatagotrādiradhimuñcati |",
  "SA14n1157:410": "kiṃ tarhi viśiṣṭa eva pudgala ityāha |",
  "SA14n1157:411": "avinivartanīya ityādi |",
  "SA14n1157:412": "abhisambuddhyākhyātāni iti |",
  "SA14n1157:413": "tathatāsamākhyānajñānamanena nirdiṣṭam |",
  "SA14n1157:414": "akṣayā'kṣayaivākhyāteti |",
  "SA14n1157:415": "utpādādvā tathāgatānāmanutpādādvā tathāgatānāṃ sthitaivaiṣā dharmāṇāṃ dharmateti vacanādakṣayā tathatā'",
  "SA14n1157:416": "kṣayatvena nirdiṣṭā |",
  "SA14n1157:417": "tathatāvabodhādijñānacatuṣṭayamekīkṛtya nirdiṣṭamevamato jñānalakṣaṇaṃ sarvajñatāsaṅgṛhītaṃ ṣoḍaśaprakāraṃ bhavati |",
  "SA14n1157:418": "tathā coktam |",
  "SA14n1157:419": "tathāgatasya nirvṛttau loke cālujyanātmake |",
  "SA14n1157:420": "sattvānāṃ cittacaryāsu tat saṃkṣepe bahirgatau ||14 ||",
  "SA14n1157:421": "akṣayākāratāyāñca sarāgādau pravistṛte |",
  "SA14n1157:422": "mahadgate 'pramāṇe ca vijñāne cānidarśane ||15 ||",
  "SA14n1157:423": "adṛśyacittajñāne ca tadunmiñjādisaṃjñakam |",
  "SA14n1157:424": "punastathatākāreṇa teṣāṃ jñānamataḥ param ||16 ||",
  "SA14n1157:425": "tathatāyāṃ munerbodhatatparākhyānamityayam |",
  "SA14n1157:426": "sarvajñatādhikāreṇa jñānalakṣaṇasaṅgrahaḥ ||17 || iti",
  "SA14n1157:427": "tadanantaraṃ mārgajñatādhikāreṇa jñānalakṣaṇakathanārthamāha |",
  "SA14n1157:428": "atha khalu śakradevendrapramukhā ityādi |",
  "SA14n1157:429": "kathaṃ bhagavannatra lakṣaṇāni sthāpyanta iti |",
  "SA14n1157:430": "kena prakāreṇa mārgajñatādhikāre jñānalakṣaṇāni nirdiśyante |",
  "SA14n1157:431": "śūnyamityādi |",
  "SA14n1157:432": "śūnyatānimittāpraṇihitānutpādānirodhāsaṃkleśāvyavadānābhāvajñānānyaṣṭau svaśabdenoktāni |",
  "SA14n1157:433": "svabhāvajñānaṃ nirvāṇamiti |",
  "SA14n1157:434": "aniśritajñānaṃ dharmadhāturiti |",
  "SA14n1157:435": "ākāśalakṣaṇajñānaṃ tathateti |",
  "SA14n1157:436": "evaṃ jñānatrayaṃ vyavasthāpitam niryuktikañcedamiti |",
  "SA14n1157:437": "tatkasya hetorityāśaṅkyāha |",
  "SA14n1157:438": "aniśritāni hītyādi |",
  "SA14n1157:439": "yasmādetāni jñānalakṣaṇāni tattvato'",
  "SA14n1157:440": "nutpādarūpatvānna kkacit pratibaddhāni,",
  "SA14n1157:441": "tasmādyathoktasvabhāvānīti vākyārthaḥ |",
  "SA14n1157:442": "dharmatā'vikopanārthamāha |",
  "SA14n1157:443": "naitāni lakṣaṇānītyādi |",
  "SA14n1157:444": "cālayitumiti vikopayitum |",
  "SA14n1157:445": "tathaiva tatkasya hetorityāśaṅkyāha |",
  "SA14n1157:446": "sadevamānuṣāsuro'pi hītyādi |",
  "SA14n1157:447": "etallakṣaṇa eveti |",
  "SA14n1157:448": "avikopitamāyopamo dharmatāsvabhāvaḥ |",
  "SA14n1157:449": "asaṃskārajñānārthamāha |",
  "SA14n1157:450": "nāpyetāni lakṣaṇāni kenāpi hastena sthāpitānīti |",
  "SA14n1157:451": "asaṃskṛtatvādeva bhāvānāmiti bhāvaḥ |",
  "SA14n1157:452": "avikalpajñānaṃ vaktumāha |",
  "SA14n1157:453": "yo devaputrā ityādi |",
  "SA14n1157:454": "saṃskṛtatve kathaṃ na sthāpitamiti |",
  "SA14n1157:455": "tatkasya hetorityāśaṅkyāha |",
  "SA14n1157:456": "asaṃskṛtatvāditi |",
  "SA14n1157:457": "ahetupratyayasamudbhūtatvādityarthaḥ |",
  "SA14n1157:458": "prabhedajñānārthamāha |",
  "SA14n1157:459": "atha khalu bhagavaṃstānityādi |",
  "SA14n1157:460": "tathāgatena prakāśitatvāt kathaṃ pūrvamavasthitānīti |",
  "SA14n1157:461": "tatkasya hetorityāśaṅkyāha |",
  "SA14n1157:462": "yathaitā nityādi |",
  "SA14n1157:463": "ākhyātānīti |",
  "SA14n1157:464": "śūnyatādirūpeṇa prabhedata iti śeṣaḥ |",
  "SA14n1157:465": "alakṣaṇajñānaṃ kathayannāha |",
  "SA14n1157:466": "gambhīrāṇi bhagavannityādi |",
  "SA14n1157:467": "asaṅgajñānamiti sarvābhiniveśarahitaṃ paramārthato'",
  "SA14n1157:468": "lakṣaṇajñānaṃ niṣpannāvasthāyāṃ yaduta prajñāpāramitā buddhānāṃ tadevāha |",
  "SA14n1157:469": "asaṅgajñānāyetyādinā |",
  "SA14n1157:470": "aniṣpannāvasthāyāṃ punarasaṅgajñānāya bhāvyamānā prajñāpāramitā tathāgatānāmevaṃ sarvākāraṃ gocaro jñānaviṣayībhavati |",
  "SA14n1157:471": "asya lokasya sandarśayitrīti |",
  "SA14n1157:472": "yathoktaiḥ ṣoḍaśaprakārairmārgajñatājñānairlokatattvasākṣātkaraṇāllokaṃ sandarśayati |",
  "SA14n1157:473": "tathā coktam |",
  "SA14n1157:474": "śūnyatve sānimitte ca praṇidhānavivarjite |",
  "SA14n1157:475": "anutpādānirodhādau dharmatāyā akopane ||18 ||",
  "SA14n1157:476": "asaṃskāre'vikalpe ca prabhedālakṣaṇatvayoḥ |",
  "SA14n1157:477": "mārgajñatādhikāreṇa jñānalakṣaṇamiṣyate ||19 || iti",
  "SA14n1157:478": "tadanantaraṃ sarvākārajñatādvāreṇa jñānalakṣanārthamāha |",
  "SA14n1157:479": "yathā subhūte tathāgatā ityādi |",
  "SA14n1157:480": "tatra svadharmopaniśrayajñānaṃ samyaksambuddhasya kathayannāha |",
  "SA14n1157:481": "imaṃ dharmaṃ prajñāpāramitāmityādi |",
  "SA14n1157:482": "asthānata ityanabhiniveśataḥ |",
  "SA14n1157:483": "viharantīti dṛṣṭadharmasukhavihārārthamadhigatamarthamāmukhīkṛtya viharanti |",
  "SA14n1157:484": "satkāragurukāramānanāpūjanājñānāni vaktumāha |",
  "SA14n1157:485": "dharmaṃ satkurvantītyādi |",
  "SA14n1157:486": "pūjayantītyasyārthaṃ prayogapṛṣṭhāvasthābhedenāha |",
  "SA14n1157:487": "arcayantyapacāyantīti sāmānyena nirdiśya viśeṣārthamāha |",
  "SA14n1157:488": "prajñāpāramitaivetyādi |",
  "SA14n1157:489": "viśeṣagrahaṇe kiṃ nibandhanamiti |",
  "SA14n1157:490": "tatkasya hetorityāśaṅkyāha |",
  "SA14n1157:491": "ato hi subhūta ityādi |",
  "SA14n1157:492": "tatra kṛtajñāḥ pratyupakārakaraṇāt |",
  "SA14n1157:493": "kṛtavedino'",
  "SA14n1157:494": "lpasyāpyupakārasya mahattvena smaraṇāt |",
  "SA14n1157:495": "yānaṃ mahāyānaṃ pratipaddarśanādimārgaḥ |",
  "SA14n1157:496": "anugṛhṇīte'",
  "SA14n1157:497": "nuparipālayatīti |",
  "SA14n1157:498": "tayoreva yathākramaṃ varṇavadanāt |",
  "SA14n1157:499": "akṛtakajñāṃ vaktumāha |",
  "SA14n1157:500": "punaraparaṃ subhute tathāgatenetyādi |",
  "SA14n1157:501": "tatra kārakahetorasattvādakṛtāḥ |",
  "SA14n1157:502": "vināśahetorabhāvenāvikṛtāḥ |",
  "SA14n1157:503": "saṃskṛtasvarūpavirahādanabhisaṃskṛtāḥ |",
  "SA14n1157:504": "sarvatragajñānaṃ kathayannāha |",
  "SA14n1157:505": "prajñāpāramitāṃ hītyādi |",
  "SA14n1157:506": "evaṃ sarvadharmeṣu jñānaṃ pravṛttamiti |",
  "SA14n1157:507": "akṛtakatvādyavagamena jñānamutpannam |",
  "SA14n1157:508": "tattvato'nutpannatve bhāvānāṃ kathaṃ dṛśyadarśakadarśanamityāha |",
  "SA14n1157:509": "yadā bhagavannityādi |",
  "SA14n1157:510": "tatra manovijñānena paricchedābhāvādajānakāḥ |",
  "SA14n1157:511": "cakṣurādivijñānenopalambhavirahādapaśyakāḥ |",
  "SA14n1157:512": "niryuktika evāyamanuvāda ityāha |",
  "SA14n1157:513": "kathañcetyādi |",
  "SA14n1157:514": "yasmātsarvadharmāstattvenotpādābhāvācchūnyā grāhyagrāhakasambandhānupapatteraniśritāstasmādajānakā apaśyakā ityarthaḥ |",
  "SA14n1157:515": "prajñāpāramitāṃ cāgamyetthaṃbhūtadharmāvabodhena lokasyādarśanameva darśanaṃ tattvataḥ |",
  "SA14n1157:516": "saṃvṛtyā tu yathāpratītameveti bhāvaḥ |",
  "SA14n1157:517": "adṛṣṭārthadarśakajñānaṃ nirdiśannāha |",
  "SA14n1157:518": "rūpasyādṛṣṭatvādityādi |",
  "SA14n1157:519": "rūpādyadarśanameva lokasya tattvato darśanamiti bhāvaḥ |",
  "SA14n1157:520": "tadevāha |",
  "SA14n1157:521": "kathaṃ bhagavannityādinā |",
  "SA14n1157:522": "na rūpālambanamiti |",
  "SA14n1157:523": "na rūpādinirbhāsaṃ saiva lokasya dṛṣṭateti sarvamiti na jānāti |",
  "SA14n1157:524": "sacca saditi jānāti |",
  "SA14n1157:525": "asaccāsaditi vacanādasato lokasyādarśanameva darśanam |",
  "SA14n1157:526": "pariśiṣṭajñānakathanārthamāha |",
  "SA14n1157:527": "kathañcetyādi |",
  "SA14n1157:528": "iti lokaḥ śūnya iti lokaśūnyatākārajñānamuktam |",
  "SA14n1157:529": "iti lokaṃ sūcayatīti lokaśūnyatāsūcakajñānam |",
  "SA14n1157:530": "evaṃ jñāpayatīti |",
  "SA14n1157:531": "lokaśūnyatājñāpakajñānam |",
  "SA14n1157:532": "evaṃ lokaṃ sandarśayatīti |",
  "SA14n1157:533": "lokaśūnyatādarśakajñānamityetāni trīṇi jñānāni yathākramaṃ saṃgṛhītaparipācitavimocitānāṃ vineyānāmarthāya veditavyāni |",
  "SA14n1157:534": "\"tisraḥ sarvajñatāścābhipretya trividhāryapudgalādhikāreṇa yathākramaṃ pradeśavṛttimuddeśavṛttiṃ pratyakṣavṛttiṃ vādhikṛtyāvagantavyānī\"",
  "SA14n1157:535": "tyāryavimuktisenaḥ |",
  "SA14n1157:536": "iti loko'cintya iti |",
  "SA14n1157:537": "acintyatājñānam |",
  "SA14n1157:538": "iti lokaḥ śānta iti |",
  "SA14n1157:539": "śāntatājñānamiti |",
  "SA14n1157:540": "loko vivikta iti |",
  "SA14n1157:541": "lokanirodhajñānam |",
  "SA14n1157:542": "iti loko viśuddhyetyādinā saṃjñānirodhajñānañca gaditamavagantavyam |",
  "SA14n1157:543": "sarvākārajñatāsaṃgṛhītāni yathoktānyeva ṣoḍaśajñānānyavasātavyāni |",
  "SA14n1157:544": "tathā coktam |",
  "SA14n1157:545": "svadharmamupaniśritya vihāre tasya satkṛtau |",
  "SA14n1157:546": "gurutve mānanāyāñca tatpūjā'",
  "SA14n1157:547": "kṛtakatvayoḥ ||20 ||",
  "SA14n1157:548": "sarvatra vṛttimajjñānamadṛṣṭasya ca darśakam |",
  "SA14n1157:549": "lokasya śūnyatākārasūcakajñāpakākṣagam ||21 ||",
  "SA14n1157:550": "acintyaśāntatādarśi lokasaṃjñānirodhi ca |",
  "SA14n1157:551": "jñānalakṣaṇamityuktaṃ sarvākārajñatānaye ||22 || iti",
  "SA14n1157:552": "abhisamayālaṅkārālokāyāṃ prajñāpāramitāvyākhyāyāṃ lokasandarśanaparivarto nāma dvādaśaḥ ||"
}