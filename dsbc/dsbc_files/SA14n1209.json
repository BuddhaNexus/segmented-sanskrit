{
  "SA14n1209:0": "XVI",
  "SA14n1209:1": "tathatāparivarto nāma ṣoḍaśaḥ |",
  "SA14n1209:2": "atha khalvityādi |",
  "SA14n1209:3": "nāyaṃ kvacitpratihanyata iti sarvatrāsya bādhakābhāvāt |",
  "SA14n1209:4": "ataśca apratihatalakṣaṇo'pratihatasvabhāvaḥ |",
  "SA14n1209:5": "ākāśasamatayeti |",
  "SA14n1209:6": "yata ākāśasamaṃ tatastadvadevāpratigham |",
  "SA14n1209:7": "kutaḥ samatetyata āha |",
  "SA14n1209:8": "sarvapadānāṃ sarvavastūnāṃ anupalabdhitaḥ |",
  "SA14n1209:9": "apratimo nirupamaḥ advitīyatvāditi sadṛśābhāvāt |",
  "SA14n1209:10": "pratibodhakaṃ lakṣaṇamasyeti pratilakṣaṇaḥ |",
  "SA14n1209:11": "tadabhāvād apratilakṣaṇaḥ |",
  "SA14n1209:12": "niṣpratyarthikatvāditi virodharahitatvāt |",
  "SA14n1209:13": "ityapratihatasvabhāvaḥ |",
  "SA14n1209:14": "padaṃ pratiṣṭhā sugatidurgatinirvāṇāni |",
  "SA14n1209:15": "tadabhāvād apadaḥ |",
  "SA14n1209:16": "anabhinirvṛttatvāditi |",
  "SA14n1209:17": "na khalvanabhinirvṛttasya kvacitpratiṣṭhā |",
  "SA14n1209:18": "kuto'nabhinirvṛttaḥ ?",
  "SA14n1209:19": "yato'nutpāda utpādarahitaḥ |",
  "SA14n1209:20": "kuto'nutpādaḥ ?",
  "SA14n1209:21": "sarvotpattīnāmanutpattitvāt |",
  "SA14n1209:22": "na hi satāmutpattirutpattilakṣaṇāyogāt |",
  "SA14n1209:23": "nāpyasatām |",
  "SA14n1209:24": "asattvādeva kharaviṣāṇavat |",
  "SA14n1209:25": "durgatipathaḥ sugatipatho nirvāṇapathaśceti panthānaḥ |",
  "SA14n1209:26": "tadabhāvād apathaḥ |",
  "SA14n1209:27": "ata evāha |",
  "SA14n1209:28": "sarvapathānupalabdhitvāt |",
  "SA14n1209:29": "ityapadasvabhāvaḥ ||",
  "SA14n1209:30": "atha khalvityādi |",
  "SA14n1209:31": "anujāta iti |",
  "SA14n1209:32": "anupūrvo janiḥ sakarmakaḥ |",
  "SA14n1209:33": "karmāsya janakaḥ |",
  "SA14n1209:34": "kartā janyaḥ |",
  "SA14n1209:35": "anuḥ sādṛśye |",
  "SA14n1209:36": "tasmādiha kartari ktaḥ |",
  "SA14n1209:37": "karmaṇi ṣaṣṭhi |",
  "SA14n1209:38": "sambandhavivakṣayā bhagavato'nujātaḥ subhūtiḥ |",
  "SA14n1209:39": "tatkasyetyādi tattasyānujātatvaṃ ?",
  "SA14n1209:40": "uttaraṃ tathā hītyādinā |",
  "SA14n1209:41": "bhagavata eṣa putraḥ sadṛśaśca śūnyatāvāditvāditi bhāvaḥ |",
  "SA14n1209:42": "atha khalvityādi |",
  "SA14n1209:43": "ajātatvādityanujātatve hetumāha |",
  "SA14n1209:44": "ajātatvena pitāputrayoḥ sādṛśyāditi bhāvaḥ |",
  "SA14n1209:45": "yadyajātaḥ tau kathaṃ pitāputrau ?",
  "SA14n1209:46": "saṃvṛtyeti bhāvaḥ |",
  "SA14n1209:47": "anupā(jā)ta ityādinā hetvantaramāha |",
  "SA14n1209:48": "anupā(jā)to'nugatastathāgatasya tathatām |",
  "SA14n1209:49": "tatopyanujātastathāgatasya |",
  "SA14n1209:50": "anugamya jāto'nujāta iti bhāvaḥ |",
  "SA14n1209:51": "asiddho heturiti cedāha |",
  "SA14n1209:52": "yathetyādi |",
  "SA14n1209:53": "anāgatetyanutpannā |",
  "SA14n1209:54": "agatetyavinaṣṭā |",
  "SA14n1209:55": "kiṃ punaḥ prāpte'rhattve'nupā(jā)",
  "SA14n1209:56": "taḥ kiṃ vā pūrvamevetyata āha |",
  "SA14n1209:57": "ādita ityādi |",
  "SA14n1209:58": "atathateti |",
  "SA14n1209:59": "tathatāśabdānābhidheyatvāt |",
  "SA14n1209:60": "evaṃ hītyādinopasaṃhāraḥ |",
  "SA14n1209:61": "gatyagatī(?) gatiḥ |",
  "SA14n1209:62": "tatpratiṣedhādagatisvabhāvaḥ ||",
  "SA14n1209:63": "anujātatve hetvantaramāha tathāgatasyetyādinā |",
  "SA14n1209:64": "tathatā hi dharmāṇāṃ sthitiḥ |",
  "SA14n1209:65": "anatikramaṇīyatvāttathāvasthitā |",
  "SA14n1209:66": "hetvantaramāha |",
  "SA14n1209:67": "yathetyādinā |",
  "SA14n1209:68": "pūrvasvabhāvānuvṛtteḥ avikārā |",
  "SA14n1209:69": "svabhāvāntarānutpatteḥ nirvikārā |",
  "SA14n1209:70": "vikalpasvabhāvābhāvād avikalpā |",
  "SA14n1209:71": "vikalpāviṣayatvāt nirvikalpā |",
  "SA14n1209:72": "hetvantaramāha |",
  "SA14n1209:73": "yathācetyādinā |",
  "SA14n1209:74": "na kvacitpratihanyata iti sarvagatatvāt |",
  "SA14n1209:75": "tatkasya hetoriti |",
  "SA14n1209:76": "tadapratihatatvaṃ kutaḥ ?",
  "SA14n1209:77": "tathā hi yasya yā tathatā tatraiva sāsti tato'nyatra pratihanyata eva |",
  "SA14n1209:78": "vastvabhāvāt |",
  "SA14n1209:79": "uttaraṃ yā cetyādinā evaṃ hītyataḥ prāk |",
  "SA14n1209:80": "ekaivaiṣeti pratijñā |",
  "SA14n1209:81": "tatkimekajātīyatvādekā ? netyāha |",
  "SA14n1209:82": "advayeti |",
  "SA14n1209:83": "dvayaṃ bhedastadabhāvādadvayetyeko śabdasyārthaḥ |",
  "SA14n1209:84": "ekamapi sambandhibhedābhdidyate |",
  "SA14n1209:85": "tadyathā pūrvākāśamaparākāśamiti |",
  "SA14n1209:86": "tadvadrūpatathatā vedanātathatā saṃjñātathatetyeṣa bhedo bhavatīti cedāha |",
  "SA14n1209:87": "advaidhīkāreti |",
  "SA14n1209:88": "ataśca advayatathatā |",
  "SA14n1209:89": "nityaṃ tathaiveti tathatā |",
  "SA14n1209:90": "advayā ca svayamabhedāttathatā ca paratopyabhedādityadvayatathatā |",
  "SA14n1209:91": "hetumāha |",
  "SA14n1209:92": "na kvacidityādinā |",
  "SA14n1209:93": "tatkhalu tasya bhavati yadyadādhāraṃ taddhetukaṃ vā |",
  "SA14n1209:94": "tadyathā kūpodakaṃ yavāṅkura iti |",
  "SA14n1209:95": "tathatā tu na kvacit nāpi kutaścit |",
  "SA14n1209:96": "tasmātkeṣucidapratibaddhatvānna sā kasyacit |",
  "SA14n1209:97": "yataḥ sā na kasyacittataḥ sā'dvayā'dvaidhīkārā'dvayatathatā |",
  "SA14n1209:98": "tato na kvacitpratihanyate |",
  "SA14n1209:99": "tasmādanujātaḥ subhūtistathāgatasyeti siddham |",
  "SA14n1209:100": "hetvantaramāha |",
  "SA14n1209:101": "evaṃ hītyādinā |",
  "SA14n1209:102": "evaṃ hīti evamapi |",
  "SA14n1209:103": "tadevāha |",
  "SA14n1209:104": "akṛtatathatayeti |",
  "SA14n1209:105": "akṛtā cāsau nityatvāttathatā ca |",
  "SA14n1209:106": "na sā kadācinna tathateti nityaṃ tathaiva bhāvāt |",
  "SA14n1209:107": "tataḥ sā'dvayeti kālabhedenāsyābhedāt |",
  "SA14n1209:108": "tathāgatamiti karmaṇi dvitīyā |",
  "SA14n1209:109": "hetvantaramāha yathetyādinā |",
  "SA14n1209:110": "sarvatreti sarvalokadhātuṣu |",
  "SA14n1209:111": "sarvadharmaṣviti sarvavastuṣu |",
  "SA14n1209:112": "avikalpā teṣāmavikalpanāt |",
  "SA14n1209:113": "nirvikalpā tathaiva sarvavikalpānāṃ prahāṇām |",
  "SA14n1209:114": "evameva ceti sarvatrāvikalpanirvikalpatayā |",
  "SA14n1209:115": "aluptamityacchinnam |",
  "SA14n1209:116": "evaṃ hītyādinopasaṃhāraḥ ||",
  "SA14n1209:117": "hetvantaramāha yathetyādinā nānyatreti nānyā bhedakatvānupalabdheḥ |",
  "SA14n1209:118": "dvitīyābhāvādananyā cāsau tathatā ceti ananyatathatā |",
  "SA14n1209:119": "tasyā anugamaḥ |",
  "SA14n1209:120": "tenopagatastathatāṃ saṃvṛtyā |",
  "SA14n1209:121": "paramārthamāha |",
  "SA14n1209:122": "na cetyādinā |",
  "SA14n1209:123": "atretyasminnupagame |",
  "SA14n1209:124": "na kaścitsubhūtiranyo vā |",
  "SA14n1209:125": "na kvaciditi tathāgate'nyasmin vā'nugatimupagataḥ |",
  "SA14n1209:126": "dharmapubhdalanairātmyadarśanāditi bhāvaḥ |",
  "SA14n1209:127": "evaṃ hītyādinopasaṃhāraḥ |",
  "SA14n1209:128": "hetvantaramāha yathetyādinā |",
  "SA14n1209:129": "evaṃ hītyādinopasaṃhāraḥ |",
  "SA14n1209:130": "ityajātasvabhāvaḥ ||",
  "SA14n1209:131": "tathāgatatathatayāpītyādi iyaṃ setyataḥ prāk |",
  "SA14n1209:132": "atra sarvatathāprabhedānāmabhedaṃ darśayan bhedaṃ pratiṣedhatīti sarvāsāṃ rūpāditathatānāmanupalambhāttathatānupalalambhaḥ ṣoḍaśaḥ svabhāvaḥ ||",
  "SA14n1209:133": "asyāstathatāyā māhātmyamāha |",
  "SA14n1209:134": "iyaṃ setyādinā |",
  "SA14n1209:135": "gamirjñānārthaḥ tathatāgatā'nena tasmāttathāgata iti bhāvaḥ |",
  "SA14n1209:136": "asyāṃ deśyamānāyāṃ yadabhdutamabhūttadāha |",
  "SA14n1209:137": "asyāmityādinā |",
  "SA14n1209:138": "ṣaḍavikāramaṣṭādaśamahānimittaṃ yathā bhavati tathā akampata yāvat saṃprāgarjat |",
  "SA14n1209:139": "atra trayo dhātavaścalanārthāḥ |",
  "SA14n1209:140": "trayaḥ śabdārthāḥ |",
  "SA14n1209:141": "mṛdumadhyādhimātrakriyābhedādaṣṭādaśamahānimittāni bhavanti |",
  "SA14n1209:142": "tatra calanamaṅgataḥ |",
  "SA14n1209:143": "kampanaṃ sākalyena |",
  "SA14n1209:144": "sākalyenātyantaṃ kampanaṃ kṣobhaḥ |",
  "SA14n1209:145": "vedhaḥ śabdaḥ |",
  "SA14n1209:146": "raṇitaṃ daṇḍāhatakāṃsīvat |",
  "SA14n1209:147": "garjanaṃ navamahāmeghavat |",
  "SA14n1209:148": "ṣaḍvikārāstadyathā-“pṛthivyāḥ pūrvā digunnamati paścimā'vanamati |",
  "SA14n1209:149": "paścimā digunnamati pūrvā'vanamati |",
  "SA14n1209:150": "uttarā'vanamati uttarā digunnamati |",
  "SA14n1209:151": "dakṣiṇā'vanamati |",
  "SA14n1209:152": "madhye unnamati |",
  "SA14n1209:153": "ante'vanamati |",
  "SA14n1209:154": "ante unnamati madhye'vanamati“ iti |",
  "SA14n1209:155": "kiṃvadityāha |",
  "SA14n1209:156": "tathāgatasya cetyādi |",
  "SA14n1209:157": "evaṃ hīti |",
  "SA14n1209:158": "tathāgatābhisambodhāvivasubhūtestathatānirdeśe mahānimittaprādurbhāvasamatayā |",
  "SA14n1209:159": "prakārāntaramapyāha |",
  "SA14n1209:160": "punaraparamityādinā jāyerannityetatparyantena |",
  "SA14n1209:161": "na saṃvidyanta iti pratijñā |",
  "SA14n1209:162": "nopalabhyanta iti hetuḥ |",
  "SA14n1209:163": "yairiti svadharmaiḥ |",
  "SA14n1209:164": "anujāyeteti kartari liṅ |",
  "SA14n1209:165": "ye ceti tāthāgatā dharmāḥ |",
  "SA14n1209:166": "anujāyeranniti karmaṇi liṅ |",
  "SA14n1209:167": "evaṃ hītyupasaṃhāraḥ |",
  "SA14n1209:168": "tathatā kathaṃ caryā ?",
  "SA14n1209:169": "tanmātre'vasthānāt |",
  "SA14n1209:170": "asmin khalu punarityādi sugamam |",
  "SA14n1209:171": "kiñcāpīti yadyapi trayastriṃśata ityapādāne tasiḥ |",
  "SA14n1209:172": "jātyā pakṣiṇaḥ mahākāyatvācchakuneḥ |",
  "SA14n1209:173": "antarā cittasyeti dyāvāpṛthivyormadhyasaṃjñinaḥ |",
  "SA14n1209:174": "evaṃ bhavatīti eṣa vitarko bhavati |",
  "SA14n1209:175": "śeṣaṃ subodhaṃ virahito bhavatīti yāvat ! iha jñānaviśeṣakāritrasvabhāvalakṣaṇe ukte |",
  "SA14n1209:176": "bodhisattvānāṃ mokṣabhāgīyaṃ vaktavyam |",
  "SA14n1209:177": "tacca tadvirahiṇāṃ bodhisattvānāmarhattvaprāptikāraṇanirdeśena sūcitaṃ vyaktikartuṃ śāriputra āha |",
  "SA14n1209:178": "yathāhaṃ bhagavannityādi |",
  "SA14n1209:179": "prajñāpāramitā bhāvayitavyeti sarvadharmaparamārthajñānāya |",
  "SA14n1209:180": "caryamāṇasya ca dānapāramitāderanimittīkaraṇārtham |",
  "SA14n1209:181": "upāyakuśalenetyupāye kuśalena |",
  "SA14n1209:182": "tatropāyaḥ sarvākārajñatācittasya nityamatyāgaḥ |",
  "SA14n1209:183": "sarvapuṇyānāṃ ca bodhau samyakpariṇāmanā |",
  "SA14n1209:184": "samyakpariṇāmanānumodane ca tatparivartokte ataḥ śāstroktalakṣaṇamuktaṃ bhavati |",
  "SA14n1209:185": "[91] animittapradānādisamudāgamakauśalam |",
  "SA14n1209:186": "sarvākārāvabodhe'smin mokṣabhāgīyamiṣyate ||4-32 ||",
  "SA14n1209:187": "tesya pañcaprabhedā mahatyorbhagavatyoḥ |",
  "SA14n1209:188": "tathā ca śāstram-",
  "SA14n1209:189": "[92] buddhādyālambanā śraddhā vīrya dānādigocaram |",
  "SA14n1209:190": "smṛtirāśayasampattiḥ samādhiravikalpanā ||4-33 ||",
  "SA14n1209:191": "[93] dharmeṣu sarvairākāraiḥ jñānaṃ prajñeti pañcadhā |",
  "SA14n1209:192": "etadeva bhagavānāha |",
  "SA14n1209:193": "evamukta ityādinā |",
  "SA14n1209:194": "atha śāstram-",
  "SA14n1209:195": "tīkṣṇaiḥ subodhā sambodhirdurbodhā mṛdubhirmatā ||4-34 ||",
  "SA14n1209:196": "etadeva atha khalvityādinā prastuvanti |",
  "SA14n1209:197": "kṛcchreṇa sambhavo'syā iti durabhisambhavā |",
  "SA14n1209:198": "etaddevairaviśeṣeṇoktam |",
  "SA14n1209:199": "atha khalvityādinā bhagavān pudgalaviśeṣeṇāha |",
  "SA14n1209:200": "duṣprajñairityādi |",
  "SA14n1209:201": "duṣpra jñādipadaiḥ sūcito viśeṣo mṛdūni mokṣabhāgīyāni |",
  "SA14n1209:202": "tīkṣṇaistu mokṣabhāgīyaiḥ svabhisambhavā samyaksambodhiḥ |",
  "SA14n1209:203": "atastāni darśayitukāmaḥ subhūtirāha |",
  "SA14n1209:204": "yabhdagavānityādi |",
  "SA14n1209:205": "evamukta ityādinā bhagavata uttaram |",
  "SA14n1209:206": "sarvadharmāṇāmasattayā bodheḥ svabhisambhavatvamuktaṃ subhūtinā tadayuktam |",
  "SA14n1209:207": "yato yadyetāvata svabhisambhavā syāttadā sarvasattvānāmādita eva tathā syāt |",
  "SA14n1209:208": "tasmātpratipattitaḥ prāptiḥ |",
  "SA14n1209:209": "sā ca na teṣāmasti yeṣāṃ mṛdūni mokṣabhāgīyāni |",
  "SA14n1209:210": "ato'sambhavatvādaprāpterdurabhisambhaveti brūmaḥ |",
  "SA14n1209:211": "nanvabhijñāste śrutacintādibalena samyaksambodhau tatteṣāṃ kuto'prāptirityata āha |",
  "SA14n1209:212": "asadbhūtatvādadurabhisambhaveti |",
  "SA14n1209:213": "te hi bālagrāhyamevārtha bodhiṃ manyante |",
  "SA14n1209:214": "sa cāsadbhūtatvādalīkatvānna prāpyata iti bhāvaḥ |",
  "SA14n1209:215": "tathā hi |",
  "SA14n1209:216": "vikalpaṃ vā bodhi manyeran |",
  "SA14n1209:217": "vikalpanirmitaṃ vā'rtham |",
  "SA14n1209:218": "pakṣadvayamapyayuktam |",
  "SA14n1209:219": "avikalpatvādvikalpāviṭhapitatvācca bodheḥ |",
  "SA14n1209:220": "etaddarśayitumāha |",
  "SA14n1209:221": "avikalpatvādityādi |",
  "SA14n1209:222": "atha khalvityādinā sthaviraśāriputrasyottaram |",
  "SA14n1209:223": "sa hi manyate śūnyatvātsvabhisambhavetyayaṃ viruddho heturiti |",
  "SA14n1209:224": "evaṃ ceti |",
  "SA14n1209:225": "ākāśasamatayā ca |",
  "SA14n1209:226": "ākāśasamā hīti hetuḥ |",
  "SA14n1209:227": "yattatvaṃ yeṣāṃ tenaiva teṣāmabhisambodhāditi bhāvaḥ |",
  "SA14n1209:228": "evaṃ viruddhatvamuktvā anumāne bādhāṃ vivakṣuḥ prasaṅgaṃ karoti yadi cetyādinā |",
  "SA14n1209:229": "na tveveti naiva |",
  "SA14n1209:230": "yasmādityādinā viparyayamāha |",
  "SA14n1209:231": "athavā parasya hetau dūṣite svapakṣasādhanamevedam |",
  "SA14n1209:232": "evamukta ityādinā vistareṇa subhūtiḥ prasaṅgaṃ vighaṭayati |",
  "SA14n1209:233": "vivartituḥ samboddhuḥ samboddhavyasya ca vikalpane |",
  "SA14n1209:234": "katamaḥ sa dharmo yo vivartata ityuktvā avivartanameva sādhayitumāha yastasyāmevetyādi |",
  "SA14n1209:235": "sarvadharmāsthānayogeneti |",
  "SA14n1209:236": "sarvadharmaṣvasthānameva yogo nyāyaḥ |",
  "SA14n1209:237": "tena dharmatāyāṃ sthitaḥ |",
  "SA14n1209:238": "dharmataiva śuddhā bodhiḥ |",
  "SA14n1209:239": "sā ca prakṛtyaiva śuddheti bhāvaḥ |",
  "SA14n1209:240": "evamukta ityādi śāriputrasya vacanam |",
  "SA14n1209:241": "dharmanayajātiḥ dharmāṇāṃ tattvaprakāraḥ |",
  "SA14n1209:242": "ye cetyādinā viśeṣamāha |",
  "SA14n1209:243": "ca śabdastuśabdasyārthe |",
  "SA14n1209:244": "atha khalvityādinā pūrṇaḥ subhūtiṃ smārayati |",
  "SA14n1209:245": "śeṣaṃ subodhamāsiddhāntasthāpanāgraṃthāt anuttarayā bodhyāniryāsyatyayaṃ bodhisattvo mahāsattva ityasmāt |",
  "SA14n1209:246": "ata iyatā vistareṇa samanvitam |",
  "SA14n1209:247": "tīkṣṇairmokṣabhāgīyaiḥ svabhisambhavā samyaksambodhiriti |",
  "SA14n1209:248": "uktāni mokṣabhāgīyāni ||",
  "SA14n1209:249": "mokṣasya bhāgo bhajanaṃ prāptiḥ tasmai hitāni mokṣabhāgīyāni tadapyuktāni |",
  "SA14n1209:250": "nirvedhabhāgīyāni vaktavyāni |",
  "SA14n1209:251": "nirvedhaḥ prativedho darśanamārgaḥ |",
  "SA14n1209:252": "tasya bhāgaḥ prāptiḥ |",
  "SA14n1209:253": "tasmai hitāni nirvedhabhāgīyāni |",
  "SA14n1209:254": "tāni catvāri |",
  "SA14n1209:255": "ūṣmamūrdhākṣāntiragradharmāśceti |",
  "SA14n1209:256": "tatrādyamadhikṛtya śāstram-",
  "SA14n1209:257": "[94] ālambanaṃ sarvasattvā ūṣmaṇāmiha śasyate |",
  "SA14n1209:258": "ākāraḥ samacittādisteṣveva daśadhoditaḥ ||4-35 ||",
  "SA14n1209:259": "ata āha | atha khalvityādi yāvadahaṃ nātha iti |",
  "SA14n1209:260": "sthātavyamiti spṛhaṇataḥ |",
  "SA14n1209:261": "śikṣitavyamabhyāsataḥ |",
  "SA14n1209:262": "samaṃ sthātavyamityādinā daśacittānyuktani |",
  "SA14n1209:263": "samacittaṃ maitracittaṃ niḥśāṭhyacittaṃ nihatamānacittaṃ mātāpitrādicittaṃ putraduhitādicittaṃ ceti |",
  "SA14n1209:264": "nāthaḥ sānāthyaṃ kartum | ūṣmagatam ||",
  "SA14n1209:265": "[95] svayaṃ pāpānnivṛttasya dānādyeṣu sthitasya ca |",
  "SA14n1209:266": "tayoniyojanā'nyeṣāṃ varṇavādānukūlate ||4-36 ||",
  "SA14n1209:267": "[96] mūrdhagaṃ",
  "SA14n1209:268": "etadāha svayaṃ cetyādinā |",
  "SA14n1209:269": "pāpāni daśakuśalāni |",
  "SA14n1209:270": "pāpebhyo nivṛttau viratau |",
  "SA14n1209:271": "parijayo'bhyāsaḥ |",
  "SA14n1209:272": "avidyāpratyayāḥ saṃskārāḥ saṃskārapratyayaṃ vijñānamityādiranulomaḥ pratītyasamutpādaḥ |",
  "SA14n1209:273": "avidyānirodhāt saṃskāranirodha ityādiḥ pratilomaḥ |",
  "SA14n1209:274": "anyeṣāmiti pareṣāṃ samādāpakaḥ samyaggrāhakaḥ |",
  "SA14n1209:275": "varṇavādī guṇavādī samanujño'nukūla iti mūrdhagatam ||",
  "SA14n1209:276": "svaparādharaṃ satyajñānaṃ kṣamā matā |",
  "SA14n1209:277": "tathāgradharmā vijñeyāḥ sattvānāṃ pācanādibhiḥ ||4-37 ||",
  "SA14n1209:278": "svayaṃ sa satyānāṃ jñānaṃ pareṣāṃ ca tasmin samādāpanaṃ 'varṇavādānukūlatā' iti ca kṣāntigatam |",
  "SA14n1209:279": "svayaṃ ca sattvānāṃ paripācanabuddhakṣetrapariśodhanādi pareṣāṃ ca tatsamādāpanaṃ varṇavādānukūla[te]ti cāgradharmagatam |",
  "SA14n1209:280": "etadubhayamāha |",
  "SA14n1209:281": "evaṃ satyeṣvityādinā |",
  "SA14n1209:282": "satyeṣviti duḥkhādisatyaviṣayeṣu yathākramaṃ parijñānaprahāṇasākṣātkriyābhāvanāsu strotaāpattyādipañcaphalajñānasākṣātkriyāyāṃ yāvadbodhisattvanyāmāvakrāntau |",
  "SA14n1209:283": "tathā sattvaparimācanādau ca sthitvā anyeṣāmapi tatra samādāpane tadvarṇavādinā tatsamanujñena bhavitavyamiti kṣāntigatāgradharmagate ||",
  "SA14n1209:284": "tasyaivamityādinā nirvedhabhāgīyānāṃ phalamāha |",
  "SA14n1209:285": "anāvaraṇaṃ rūpaṃ vedanā saṃjñā yāvat saddharmasthitiranāvaraṇā bhaviṣyatīti ||",
  "SA14n1209:286": "tathatāpradhānaḥ parivartastathatāparivartaḥ ||",
  "SA14n1209:287": "āryāṣṭasāhasrikāyāḥ prajñāpāramitāyāḥ sāratarā(mā)",
  "SA14n1209:288": "nāmni pañjikāyāṃ ratnākaraśāntiviracitāyāṃ ṣoḍaśaḥ parivartaḥ ||"
}