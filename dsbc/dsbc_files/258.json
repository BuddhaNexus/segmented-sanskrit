{
    "258:0": "ajitasenavyākaraṇam",
    "258:1": "om namaḥ sarvajñāya ||",
    "258:2": "evaṃ mayā śrutamekasmin samaye bhagavān śrāvastyāṃ viharati sma jetavane anāthapiṇḍadasyārāme mahatā bhikṣusaṅghena sārdhamardhatrayodaśabhibhikṣusahasraiḥ|",
    "258:3": "tadyathā āyuṣmatā cājñātakauṇḍinyena āyuṣmatā ca mahānāmnā āyuṣmatā ca revatena āyuṣmatā ca vakkulena āyuṣmatā ca śāripu[treṇā āyuṣmatā ca] pūrṇena maitrāyaṇī[putreṇa] ca śrāvakaniyutaiḥ|",
    "258:4": "te sarve yena bhagavān yena ca jetavanaṃ vihāraṃ tenopasaṃkrāntā bhagavataḥ pādau śirasābhivandya bhagavataḥ puratastasthurdvātriṃśatā bodhisattvasahasraiḥ|",
    "258:5": "tadyathā sahacittotpādadharmacakrapravartanena ca bodhisattvena mahāsattvena anikṣiptadhureṇa ca bodhisattvena mahāsattvena maitreyeṇa ca bodhisattvena mahāsattvena avalokiteśvareṇa ca bodhisattvena mahāsattvena mahāsthāmaprāptena ca bodhisattvena mahāsattvena|",
    "258:6": "evaṃpramukhāirdvātriṃśatā bodhisattvasahasraiḥ|",
    "258:7": "te sarve yena bhagavān yena ca jetavanaṃ vihāraṃ tenopasaṃkrāntā bhagavataḥ pādau śirasābhivandya bhagavataḥ puratastasthuḥ|",
    "258:8": "atha khalu bhagavān pūrvāṇhakālasamaye nivāsya pātracīvaramā[traḥ] śrāvastīṃ mahānagarīṃ piṇḍāya prāviśat|",
    "258:9": "atha bhagavānāyuṣmantamā nandamāmantrayate sma|",
    "258:10": "gacchānanda pātraṃ cakrikaṃ śikyamānaya|",
    "258:11": "athāyuṣmānānando bhagavataḥ śrutamātreṇa pātraṃ cakrikaṃ śikyaṃ bhagavate upanāmayāmāsa|",
    "258:12": "athāyuṣmānāndo bhagavataḥ kṛtāñjalipuṭo bhagavantaṃ gāthābhiradhyabhāṣata|",
    "258:13": "yadā tvaṃ praviśasi piṇḍapātika",
    "258:14": "vimocaye tvaṃ bahavaṃ hi prāṇinām|",
    "258:15": "uttāraye tvaṃ bahavaṃ hi sattvā",
    "258:16": "narakabhayājjātijarāmahābhayā||",
    "258:17": "saṃsāraduḥkhakalilā mahābhayā–",
    "258:18": "dvimocaye tvaṃ nara lokanāyaka|",
    "258:19": "mahānubhāvo varadakṣiṇīyo",
    "258:20": "vimocayitvā punaraṃ hi āgamī||",
    "258:21": "athāyuṣmānāndo bhagavata imā gāthā bhāṣitva tūṣṇīṃ sthito'bhūt|",
    "258:22": "atha bhagavān śrāvasyāṃ mahānagaryāṃ nātidūre sthito'bhūt|",
    "258:23": "atha te sarve gavākṣatoraṇaniryūhakā [hiraṇya]mayāḥ sphaṭikamayā rūpyamayāḥ prādurbhūvan|",
    "258:24": "tathā śrāvastyāṃ ma[hānagaryāṃ] mahāntaṃ janakāyaṃ saṃsthito'bhūvan|",
    "258:25": "atha sa janakāyaḥ saṃśayajāto babhūva ko hetuḥ kaḥ pratyayaḥ nagarasya śubhanimittaṃ prādurabhūt|",
    "258:26": "mā cedaṃ nagaraṃ bhasmapralayaṃ syāt|",
    "258:27": "atha tatra janakāye anekavarṣaśata sahastrakoṭiko vṛddhamahallakaḥ puruṣaḥ saṃsthito'bhūt|",
    "258:28": "atha sa puruṣastaṃ janakāyaṃ samāśvāsayannevamāha|",
    "258:29": "mā bhaiṣurbhoḥ kulaputrāḥ asminneva pṛthivīpradeśe jetavanaṃ nāma vihāraḥ|",
    "258:30": "tatra śākyamunirnām tathāgato'rhan samyaksaṃbuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān|",
    "258:31": "so'yaṃ śrāvastīṃ mahānagarīṃ piṇḍāya prāviśat|",
    "258:32": "tasyāgamanakālasamaye idaṃ śubhanimittamabhūt|",
    "258:33": "atha sa janakāyastaṃ jīrṇakaṃ puruṣaṃ kṛtāñjalirevamāha|",
    "258:34": "yattasya bhagavatastathāgatasyārhataḥ samyaksaṃbuddhasya gu[ṇavarṇasamudīraṇa]samaye idaṃ śubhanimittamabhūt|",
    "258:35": "dṛṣṭamātrasya tasya tathāgatasyārhataḥ samyaksaṃbuddhasya kiddaśaḥ puṇyābhisaṃskāro bhaviṣyati|",
    "258:36": "atha sa jīrṇakapuruṣastaṃ janakāyaṃ bhagavato guṇavarṇasamudīraṇatayā gāthābhiradhyabhāṣata|",
    "258:37": "yo lokanāthasya hi nāmu yaḥ śruṇe",
    "258:38": "saṃsāraduḥkhā vinimuktu so naro |",
    "258:39": "apāyagāmī na kadāci bheṣyate",
    "258:40": "svargaṃ ca so yāsyati śīrghamevam||",
    "258:41": "yo lokanāthasya hi nāmu yaḥ śruṇe",
    "258:42": "dṛḍhapratijño bahukalpakoṭibhiḥ|",
    "258:43": "mahānubhāvo sugato mahātmanaḥ",
    "258:44": "kalpānakoṭinayutānacintiyān||",
    "258:45": "so bodhisattvo sthita gaṅgavālukān",
    "258:46": "kadāci so gacchati durgatī bhayam|",
    "258:47": "yo lokanāthasya hi nāmu yaḥ śruṇe",
    "258:48": "apāyagāmī na kadāci bheṣyate||",
    "258:49": "kalpānakoṭīnayutānacintiyā",
    "258:50": "rājā sa bhotī sada cakravartī|",
    "258:51": "yo lokanāthasya hi nāmu dhārayet||",
    "258:52": "yat kiṃci pūrvaṃ sada pāpu yat kṛtaṃ",
    "258:53": "sarvaṃ kṣayaṃ yāsyati śīrghametat|",
    "258:54": "śakropi devendramahānubhāvo",
    "258:55": "kalpānakoṭinayutānacintiyā||",
    "258:56": "sukhāvatīṃ gacchati buddhakṣetraṃ",
    "258:57": "paryaṅkabaddho sa ca bodhisattvo|",
    "258:58": "brahmasvaro susvaru maṃjughoṣa",
    "258:59": "bhavanti varṣānasahastrakoṭibhiḥ||",
    "258:60": "apāyagāmī na kadāci bheṣyate",
    "258:61": "yo lokanāthasya hi nāmu dhārayet|",
    "258:62": "atha sa jīrṇakaḥ purūṣo janakāyaṃ bhagavato guṇavarṇamudīrayitvā tūṣṇīṃ sthito'bhūt|",
    "258:63": "atha bhagavān pūrveṇa nagaradvāreṇa śrāvastīṃ mahānagarīṃ praviṣṭo'bhut|",
    "258:64": "tatra ca nagaradvāre dvādaśakoṭyaḥ padmānāṃ prādurabhūvan|",
    "258:65": "teṣu ca padmeṣu dvādaśakoṭyo bodhisattvānāṃ paryaṅkaniṣaṇṇāḥ prādurbhuvan prāñjalayaḥ|",
    "258:66": "atha bhagavataḥ praviṣṭamātreṇa śrāvastyāṃ mahānagaryāṃ navanavatikoṭīniyutaśatasahastrāṇi sattvānāṃ sukhāvatyām lokadhātau pratiṣṭhāpitāni caturaśītisattvakoṭīniyutaśatasahastrāṇyābhiratyā lo[kadhāto]rakṣobhyatathāgatasya buddhakṣetre pratiṣṭhāpitāni |",
    "258:67": "atha bhagavān ā[nandena saha nagara]valambikāyā dārikāyā gṛhe samāgato'bhūta|",
    "258:68": "atha bhagavān nagaravalambikāyā dārikāyā gṛhe cakrikaṃ kaṭakaṭāpayāmāsa|",
    "258:69": "atha sā dārikā taṃ cakrīśabdaṃ śrutva saṃśayajātābhūt|",
    "258:70": "ko hetuḥ kaḥ pratyayaḥ|",
    "258:71": "mama gṛhe na kadācit piṇḍapātika āgato'bhūt|",
    "258:72": "atha sa nagaravalambikā dāikā śūnyākāragṛhe niṣaṇṇā aśrukaṇṭhī rudantī paridevantī sthitābhūt tīkṣṇadhāramasīṃ gaveṣantī paridevantī rudantī sthitābhūt|",
    "258:73": "atha [sā] dārikā śūnyākāragṛhe niṣaṇṇā paridevantī aśru[kaṇṭhī] rudantī gāthābhiradhyabhāṣata|",
    "258:74": "aho bata duḥkhu daridrake gṛhe",
    "258:75": "varaṃ mama maraṇu na cāpi jīvitam|",
    "258:76": "kiṃ cāpi me kāryuṣu jīvitena",
    "258:77": "yadyaivāhaṃ duḥkhu śarīra pīḍitam||",
    "258:78": "kana.......................hyatrāṇaṃ bhavate parāyaṇam|",
    "258:79": "anāthabhūtā ahamadyameva yadyaivāhaṃ jāta daridrake gṛhe||",
    "258:80": "atha sa nagaravalaṃbikā dārikā śūnyākāragṛhe [niṣaṇṇā] imā gāthā bhāṣitvā tūṣṇīṃ sthitābhūt|",
    "258:81": "atha śuddhavāsakāyiko devaputro'ntarīkṣagataḥ sthitaścintayati sma|",
    "258:82": "paśyeccedimāṃ bhagavān|",
    "258:83": "anekaduṣkarakoṭiniyutaśatasahastracīrṇacaritaḥ sa śākyamunistathāgato nagaravalaṃbikāyā dārikāyā gṛhe sthito'bhūt|",
    "258:84": "atha śuddhavāsakāyiko devaputraḥ śatasahastramūlyaṃ muktāhāraṃ gṛhītvā śatarasabhojanapiṭakaṃ gṛhītvā kāśikāni vastrāṇi gṛhītvā yena nagaravalambikāyā dārikāyā gṛhaṃ tenopasaṃkrānto'bhūt|",
    "258:85": "atha śuddhavāsakāyiko devaputro nagaravalambikāṃ dārikāmevamāha|",
    "258:86": "prāvara dārike imāni kāśikāni vastrāṇi imānyanekaśatasahastrmūlyānyābharaṇāni|",
    "258:87": "prāvṛtya cedaṃ śatasahastramūlyaṃ muktāhāraṃ gṛhītvā imaṃ śatarasabhojanapiṭakaṃ gṛhītvā bhagavantamupanāmaya|",
    "258:88": "atha sā dārīkā tāni kāśikāni vastrāṇi pravṛtya śatasahasramūlyaṃ muktāhāram gṛhītva taṃ śatarasabhojanapiṭakaṃ gṛhītvā yena bhagavāṃstenopasaṃkrāntā|",
    "258:89": "upasaṃkramya bhagavantamupanāmayati sma|",
    "258:90": "atha bhagavān tāṃ nagaravalaṃbikāmevamāha|",
    "258:91": "pariṇāmaya tvaṃ dārike yathā pariṇāmitaṃ vipaśyiśikhiviśvabhūkkakutasundakanakamunikāśyapaprabhṛtibhiḥ sadbhistathāgatairarhabhdiḥ samyaksambuddhaiḥ|",
    "258:92": "anto bhaviṣyati stribhāvādanto bhaviṣyati daridragṛhāt|",
    "258:93": "atha sā dārikā taṃ piṇḍapātaṃ pariṇāmayitvā bhagavantamupanāmayāmāsa|",
    "258:94": "anena piṇḍapātakuśalamūlena mā kaśmiṃścida daridragṛhe upapadyeya|",
    "258:95": "atha sā nagaravalambikā dārikā taṃ piṇḍapātaṃ pariṇāmayitvā bhagavate dattvā svagṛhagamanamārabdhā|",
    "258:96": "atha bhagavān tāṃ nagaravalambikāṃ dārikāmevamāha|",
    "258:97": "pratinivartasva dārike|",
    "258:98": "pūrvejātinidānaṃ samanusmarāmi|",
    "258:99": "tadahaṃ pa[rikīrta]yiṣyāmi|",
    "258:100": "atha sā dārikā pratinivṛtya sarvāṅgapraṇi[pātena] bhagavantaṃ prapatitā|",
    "258:101": "atha sā nagaravalambikā dārikā bhagava[ntaṃ gā]thābhiradhyabhāṣata|",
    "258:102": "avaśyaṃ me pūrvakṛtena karmaṇā",
    "258:103": "yenāhaṃ [jāta] daridrake gṛhe|",
    "258:104": "karohi kāruṇya mamaṃ hi duḥkhita",
    "258:105": "[vinivartayasva] narakā hi pālān||",
    "258:106": "karohi kāruṇya mama duḥkhitāyā",
    "258:107": "istribhāvā upapannu nāyaka|",
    "258:108": "tvaṃ lokanātha jaravyādhiśoka",
    "258:109": "vimocaye maṃ mama duḥkhitāyāḥ||",
    "258:110": "trāṇaṃ bhavāhī śaraṇaṃ parāyaṇaṃ",
    "258:111": "vimocayāhī mama duḥkhitāyāḥ|",
    "258:112": "kṛtaṃ hi nātha praṇidhiṃ tvayā hi",
    "258:113": "ye keci sattvā iha jambudvīpe||",
    "258:114": "tiṣṭhanti ye vai daśasu diśāsu",
    "258:115": "sattvā hi sarve sukhitā [kari]ṣye |",
    "258:116": "sarve ca haṃ mocayi duḥkhasāgarāt",
    "258:117": "trāṇaṃ bhavāhī śa[raṇaṃ parāya]ṇam||",
    "258:118": "tvayaṃ hi nātha mayi mocayī jagat",
    "258:119": "avaśyaṃ me pūrvakṛ[tena] karmaṇā|",
    "258:120": "yenāhaṃ jātu daridrake gṛhe",
    "258:121": "trāṇāṃ bhavāhī mama [duḥkhītāyāḥ] ||",
    "258:122": "[bhavaṃ] tu nātha jaravyādhimocakaṃ",
    "258:123": "trāṇaṃ bhavāhī guṇa saṃci[tāgra] |",
    "258:124": "na cā kariṣye punareva pāpaṃ",
    "258:125": "yadvedayāmī imi vedanāni ||",
    "258:126": "kṛpaṃ jani...............magra sattvā",
    "258:127": "trāṇaṃ bhavāhī śaraṇaṃ parāyaṇam |",
    "258:128": "ye keci sattvā iha jambudvīpe",
    "258:129": "nāmaṃ ca vai dhāraya paśca kāle ||",
    "258:130": "parinirvṛtasya tata paścakāle",
    "258:131": "bhaviṣyati śāsanavipralopam|",
    "258:132": "yatkiṃci pāpaṃ tadapūrva yat kṛtaṃ",
    "258:133": "sarvaṃ kṣayaṃ yāsyati śīghrame[ta]t||",
    "258:134": "atha sā nagaravalambikā dārikā bhagavantaṃ gāthā bhāṣitvā pu[narapi] gṛhagamanamārabdhā|",
    "258:135": "atha bhagavān tāṃ nagaravalambikāṃ [dārikāṃ kala] viṅkarutasvaranirghoṣeṇaivamāha|",
    "258:136": "pratinivartasva [dārike pūrvajātinidānaṃ sa]manusmarāmi tadahaṃ parikīrtayiṣyāmi|",
    "258:137": "[atha sā dārikā] pratinivṛtyaivamāha|",
    "258:138": "parikīrtaya lokavināyakādya",
    "258:139": "ya[dyat kṛtaṃ] pāpa sadā sudāruṇam|",
    "258:140": "avaśya me pāpu kṛtaṃ sudāruṇaṃ",
    "258:141": "yenā[haṃ jātu] daridrake gṛhe||",
    "258:142": "tvaṃ sārthavāhu iha sarvaloke",
    "258:143": "vimocaye maṃ iha istribhāvā|",
    "258:144": "trāṇaṃ bhavāhī śaraṇaṃ parāyaṇaṃ",
    "258:145": "kṛtajñahaṃ nitya bhavāmi nāyake||",
    "258:146": "saṃśrāvaye maṃ imu dharmanetrī",
    "258:147": "nāsau kadācittajate apāyam|",
    "258:148": "saṃśodhayī karma yathākṛtaṃ mayā",
    "258:149": "trāṇaṃ bhavāhī śaraṇaṃ parāyaṇam||",
    "258:150": "asaṅgajñānī varalokanāyaka",
    "258:151": "vandāmi nātha śaraṇaṃ kṛtāñjalī||",
    "258:152": "atha bhagavān tāṃ dārikāmevamāha|",
    "258:153": "bhūtapūrvo dārike atīte'dhvani asaṃkhyeyaiḥ kalpai ratnaśikhī nāma tathāgato'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān|",
    "258:154": "tena khalu punaḥ samayena padmāvatī nāma rājadhānyabhūt|",
    "258:155": "tena khalu punaḥ samayena padmāvatyāṃ rājadhānyāṃ padmaprabho nāma gṛhapatirabhūt|",
    "258:156": "tasya padmaprabhasya gṛhapatestvaṃ [duhi]tā'bhūḥ|",
    "258:157": "tena khalu punaḥ samayena grāmanagaranigamajanapadeṣu piṇḍapātiko bhikṣūḥ piṇḍapātāyāvatarati|",
    "258:158": "yadā tvadgṛhamāgato'bhūta tadā tvaṃ dārike piṇḍapātaṃ gṛhītvā gṛhānniṣkrāntā punareva praviṣṭā'bhūḥ|",
    "258:159": "na cāhaṃ muṇḍitaśiraso'dhanyasya piṇḍapātaṃ dāsyāmi|",
    "258:160": "tena karmopacayena tvayā dārike dvādaśakalpasahasrāṇi punaḥ punardaridragṛhe duḥkhānyanubhūtāni|",
    "258:161": "ekena tvayā dārike kuśalamūlena bodhivyākaraṇaṃ pratilapsyase|",
    "258:162": "yattvayā tasya bhikṣo rūpaliṅgasaṃsthā na dṝṣṭā bhaviṣyasi tvaṃ dārike anāgate'dhvani acintyairaparimāṇaiḥ kalpairnagaradhvajo nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān loke|",
    "258:163": "atha sā dārikā bhagavantaṃ triḥ pradakṣīṇaṃ kṛtvaivamāha|",
    "258:164": "kidṛśaṃ bhagavan mama buddhakṣetraṃ bhaviṣyati yatraivāhaṃ buddho bhaviṣyāmi |",
    "258:165": "bhagavānāha|",
    "258:166": "aparimitaguṇasaṃcayā nāma sā buddhakṣetraṃ bhaviṣyati|",
    "258:167": "yādṛśī ca sā sukhāvatī lokadhātuḥ tādṛśaṃ tadabuddhakṣetraṃ bhaviṣyati|",
    "258:168": "paryaṅkaniṣaṇṇā āryopapādukā bodhisattvā bhaviṣyanti|",
    "258:169": "īdṛśaṃ tadbuddhakṣetram|",
    "258:170": "atha ca sā dārikā tuṣṭā udagrā āttamanāḥ pramuditā prītisaumanasyajātā svagṛhagamanamārabdhā|",
    "258:171": "atha bhagavāṃstāṃ dārikāmevamāha|",
    "258:172": "tvaṃ dārike saptame divase kālaṃ kariṣyasi|",
    "258:173": "kālaṃ kṛtvā|",
    "258:174": "pūrvasyāndiśi magadhaviṣaye rājā ajitaseno nāma|",
    "258:175": "tasya rājño'jitasenasya antaḥpurasahasramasti|",
    "258:176": "tasya khalu puna rājñao'jitasenasya putro janiṣyase|",
    "258:177": "eṣa eva tava paścimo garbhavāso bhaviṣyati|",
    "258:178": "atha bhagavān paścimakena nagaradvāreṇa śrāvastyā mahānagaryā niṣkrānto yena jetavanaṃ vihārastenopasaṃkrāntaḥ |",
    "258:179": "athāyuṣmānāndo bhagavantaṃ dūrat evāgacchantaṃ dṛṣṭvā pādau śirasābhivandya triḥpradakṣīṇīkṛtya bhagavantaṃ gāthābhiradhyabhāṣata|",
    "258:180": "suvarṇavarṇaṃ varalakṣaṇārcitaṃ",
    "258:181": "dvāviṃśatilakṣaṇarūpadhāriṇam|",
    "258:182": "yadā tvayā āgatu piṇḍapātikā",
    "258:183": "vimocayitvā iha sarvasattvā||",
    "258:184": "sukhena saṃsthāpayi sarvasattvā",
    "258:185": "maitrībalaṃ sarvajagattvayā kṛtam|",
    "258:186": "sa piṇḍapātaṃ varamāṇḍanāyaka",
    "258:187": "vimocitaste jagatī bhayā ca||",
    "258:188": "ye bodhisattvā iha jambudvipe",
    "258:189": "sarve ca mārgaṃ tava darśayanti|",
    "258:190": "parinirvṛtasya sada paścakāle",
    "258:191": "dhāretu sūtraṃ imu buddhavarṇitam||",
    "258:192": "parinirvṛtasya tava paścakāle",
    "258:193": "bhaviṣyati śāsanavipralopam|",
    "258:194": "imaṃ nayaṃ dhārayi sūtraratnam||",
    "258:195": "athāyuṣmānānanda imā gāthā bhāṣitva bhagavantaṃ triḥ pradakṣīṇīkṛtya bhagavataḥ puratastasthau|",
    "258:196": "atha bhagavānāyusmantamānandamāmantrayate sma|",
    "258:197": "gacchananda gaṇḍīmākoṭaya|",
    "258:198": "te śrāvakāḥ paribhokṣyanti piṇḍapātam|",
    "258:199": "athāyuṣmānānando bhagavantamāmantrayate sma|",
    "258:200": "kīdṛśaṃ bhagavan gaṇḍīśabdasya kuśalamūlaṃ bhaviṣyati|",
    "258:201": "bhagavānāha|",
    "258:202": "śruṇu ānanda gaṇḍīśabdasya kuśalamūlaṃ parikīrtayāmi|",
    "258:203": "ye kecidānanda gaṇḍīśabdaṃ śroṣyanti teṣāṃ pacānantaryāṇi kṛtyāni parikṣayaṃ yāsyanti|",
    "258:204": "avaivartikāste bhaviṣyanti kṣipraṃ cānuttarāṃ samyaksaṃbodhisambhisaṃbhotsyante|",
    "258:205": "ānanda āha|",
    "258:206": "kīdṛśaṃ bhagavaṃstaiḥ sattvaiḥ kuśalamūlamavaropim|",
    "258:207": "bhagavānāha|",
    "258:208": "śruṇu ānanda ye sattvāḥ paścime kāle paścime samaye mama parinirvṛtasya saddharmavipralope vartamāne saddharmasyāntardhānakālasamaye grāmanagaranigamajanapadarāṣṭrārājadhānīṣu ye sattvā [vā] araṇyāyatane gaṇḍayākoṭanaśabdaṃ śroṣyanti namo buddhāyeti kariṣyanti teṣāṃ pacānantaryāṇi karmāṇi parikṣayaṃ yāsyanti|",
    "258:209": "īdṛśānyānanda gaṇḍīśabdasya kuśalamūlāni|",
    "258:210": "athāyuṣmānānandaḥ śāntapraśāntena gaṇḍīmākoṭayate sma|",
    "258:211": "atha tena gaṇḍīśabdena sarve te mahāśrāvakāḥ sannipatitā abhūvan|",
    "258:212": "yathā yathā āsane niṣaṇṇāḥ piṇḍapātaṃ paribhūñjante sma|",
    "258:213": "atha tatraiva śrāvakamadhye nandimitro nāma mahāśrāvakaḥ sannipatito'bhūt sanniṣaṇṇaḥ|",
    "258:214": "atha bhagavānāyuṣmantaṃ nandimitram mahāśrāvakamāmantrayate sma|",
    "258:215": "gaccha tvaṃ nandimitra mahāśrāvaka pūrvasyāndiśi magadhaviṣaye rājño'jitasenasya kalyāṇamitraparicaryā kuru|",
    "258:216": "atha nandimitro mahāśrāvako bhagavantamevamāha|",
    "258:217": "na bhagavan śakṣyāmastaṃ pṛthivīpradeśaṃ gantum|",
    "258:218": "durāsadāste sattvāḥ|",
    "258:219": "te māṃ jīvitādvyavaropayiṣyanti|",
    "258:220": "atha bhagavānāyuṣmantaṃ taṃ nandimitram mahāśrāvakamevamāha|",
    "258:221": "na te sattvāste śakṣyante bālāgramapi kampayituṃ prāgeva jīvitādvyavaropayitum|",
    "258:222": "atha nandimitro mahāśrāvakaḥ pratyūṣakālasamaye suvarṇavarṇaṃ vastraṃ prāvṛtya yena pūrvasyāndiśi magadhaviṣaye rājño'jitasenasya rājadhāṇi tenānukrānto'bhūt|",
    "258:223": "atha rājā ajitasenastaṃ nandimitraṃ mahāśrāvakaṃ dṛṣṭvā tuṣṭa udagra āttamanāḥ pramuditaḥ prītisaumanasyajāto'bhūt|",
    "258:224": "atha rājñājitasenena amātyaḥ preṣito'bhūt|",
    "258:225": "gacchainaṃ bhikṣumānaya|",
    "258:226": "tadā so'mātyo yena nandimitro mahāśrāvakastenopasaṃkrāntaḥ |",
    "258:227": "atha so'mātyo nandimitraṃ mahāśrāvakamevamāha|",
    "258:228": "āgaccha mahāśrāvaka bhikṣo rājā te ājñāpayati|",
    "258:229": "atha nandimitro mahāśrāvako'mātyamevamāha|",
    "258:230": "mama rājña kiṃ kārya mama rājā kiṃ kariṣyati|",
    "258:231": "athāmātyo yena rājājitasenastenopasaṃkrāntaḥ|",
    "258:232": "taṃ rājānamajitasenamevamāha|",
    "258:233": "na ca sa bhikṣustava pārśve āgacchati|",
    "258:234": "atha rājñājitasenena pañcāmātyaśatāni preṣitāni|",
    "258:235": "na ca sa bhikṣūrājño'jitasenasya pārśvamāgacchati|",
    "258:236": "atha sa rājā svakenaivātmabhāvena yena sa nandimitramahāśrāvakastenopasaṃkrāntaḥ|",
    "258:237": "upasaṃkramya kṛtājalirevamāha|",
    "258:238": "āgaccha bho bhikṣo mama rājadhānīṃ praviśa|",
    "258:239": "atha rājā ajitaseno dakṣiṇahaste taṃ bhikṣūṃ gṛhītvā svakāṃ rājadhānīṃ praviṣṭo'bhūt|",
    "258:240": "atha rājñājitasenena nandimitrasya bhikṣoḥ siṃhāsanaṃ dattamabhūt|",
    "258:241": "atha rājājitaseno bhadrapīṭhake niṣadya taṃ nandimitraṃ mahāśrāvakamevamāha|",
    "258:242": "kutra tvaṃ bhikṣo gacchasi|",
    "258:243": "ko hetuḥ kaḥ pratyayaḥ|",
    "258:244": "atha nandimitro mahāśrāvako rājānamajitasenamevamāha|",
    "258:245": "ye kecid bhikṣupravrajitāste sarve bhikṣāhārāḥ piṇḍapātamavacarantaḥ paribhuñjanti|",
    "258:246": "atha rājā ajitasenastaṃ nandimitraṃ mahāśrāvakamevamāha|",
    "258:247": "paribhuṅkṣva mama gṛhe piṇḍapātam|",
    "258:248": "yāvajjīvaṃ piṇḍapātaṃ pradāsyāmi|",
    "258:249": "yadi te bhikṣo mama svamāṃsena kāryaṃ svamāṃsaṃ dāsyāmi|",
    "258:250": "atha nandamitro mahāśrāvako rājānamajitasenaāṃ gāthābhiradhyabhāsāta|",
    "258:251": "bhuṃjāmi tadbhojanu yad dadāhi",
    "258:252": "mṛṣṭānnapānaṃ rasapānamuktamam|",
    "258:253": "kledhā hi nirmukta tvayā bhaviṣyasi",
    "258:254": "sudurlabhaṃ labdha manuṣyalābham||",
    "258:255": "sudurlabhaṃ śāsanu nāyakasya",
    "258:256": "śradvāprasādaṃ paramaṃ sudurlabham|",
    "258:257": "ye śāsane pra[vra]jitā ca bhikṣavā",
    "258:258": "sudurlabhaṃ śāsanu nāyakānām||",
    "258:259": "sudurlabhaṃ sugatavarasya darśanaṃ",
    "258:260": "namo'stu te buddha mahānubhāvo |",
    "258:261": "namo'stu te dharmamayaṃ mahāmune",
    "258:262": "namo'stu te kleśavicakṣaṇāryam|",
    "258:263": "namo'stu te sarvajarapramokṣaṇāt",
    "258:264": "namo'stu te mārganidarśanāryam",
    "258:265": "namo'stu te mārgapathasya darśakaṃ",
    "258:266": "namo'stu te bodhisapathasya darśakam|",
    "258:267": "atha nandimitro mahāśrāvako rājānamajitasenaṃ bhagavato guṇavarṇamudīrayitvā tūṣṇīṃ sthito'bhūt|",
    "258:268": "atha rājānamajitasenaṃ taṃ nandimitro mahāśrāvako gāthābhiradhyabhāṣata|",
    "258:269": "sudurlabhaṃ bhikṣu tathaiva darśanaṃ",
    "258:270": "sudurlabhaṃ tasya bhaveya darśanam",
    "258:271": "ye bhikṣu saṃghasya dadeya dānaṃ",
    "258:272": "na tasya yakṣā na ca rākṣasāśca||",
    "258:273": "na pretakuṣmāṇḍamahoragāśca",
    "258:274": "vighnaṃ na kurvanti kadāci teṣāṃ|",
    "258:275": "ye bhikṣusaṃghāya dadanti dānaṃ",
    "258:276": "sudurlabhaṃ tasya manuṣyalābham||",
    "258:277": "yo durlabhaṃ darśanu bhikṣubhāvaṃ",
    "258:278": "sudurlabhaṃ kalpaśatairacintiyaiḥ|",
    "258:279": "yo lokanāthasya hi nāmu dhāraye",
    "258:280": "kalpāna koṭinayutānacintiyā ||",
    "258:281": "na jātu gacche vinipātadurgatiṃ",
    "258:282": "yo īdṛśaṃ paśyati bhikṣurājam|",
    "258:283": "na tasya bhotī vinipātadurgatiṃ",
    "258:284": "yo īdṛśaṃ paśyati bhikṣurājam||",
    "258:285": "kalyāṇamitraṃ mama mārgadarśako",
    "258:286": "(yaṃ) sa āgatāye mama piṇḍapātikā |",
    "258:287": "yo dāsyate asya hi piṇḍapātaṃ",
    "258:288": "muktā na bheṣyaṃti jarārtavyādhayā ||",
    "258:289": "kleśā vinirmukta sadā tu bheṣyati",
    "258:290": "ye tasya dāsyantiha piṇḍapātam||",
    "258:291": "atha sa rājā ajitaseno nandimitraṃ mahāśrāvakaṃ guṇavarṇamudīrayitvā tūṣṇīṃ sthito'bhūt|",
    "258:292": "atha nandimitro mahāśrāvako rājānamajitasenamevamāha|",
    "258:293": "evamastu mahārāja bhuñje piṇḍapāta tava gṛhe |",
    "258:294": "atha rājā ajitasenaṃ khādanīyena bhojanīyena taṃ nandimitramahāśrāvakaṃ santarpayati sma|",
    "258:295": "atha nandimitramahāśrāvako rājānamajitasenamevamāha|",
    "258:296": "kiṃ tava mahārāja asmin pṛthivīpradeśe udyānabhūmirasti|",
    "258:297": "rājā āha|",
    "258:298": "asti mahāśrāvaka udyānabhūmirmama ramaṇīyā suśobhanā|",
    "258:299": "nandimitra āha|",
    "258:300": "gacchāmyahaṃ mahārāja|",
    "258:301": "tāmudyānabhūmiṃ prekṣe|",
    "258:302": "rājā āha|",
    "258:303": "gaccha nandimitra|",
    "258:304": "udyānabhūmiṃ prekṣasva|",
    "258:305": "atha nandimitramahāśrāvako yena rājño'jitasenasyodyānabhūmistenopasaṃkrāntaḥ|",
    "258:306": "atha tatrodyānabhūmau ye udyānaguṇāste sarve santītī |",
    "258:307": "yā graiṣmikyaḥ puṣkariṇyastāḥ śītalajalaparipūrṇā yā vārṣikyastā nātyuṣṇā nātiśītalajalaparipūrṇāḥ|",
    "258:308": "tāśca puṣkariṇyaḥ suvarṇasopānasaṃcchannā divyā ramaṇīyāḥ|",
    "258:309": "ye ca jāṃbūpakaparibhogaguṇāste sarve santīti|",
    "258:310": "adhimuktakacampakāśokamucilindapāṭalasumanāsaugandhikapuṣpāṇi santīti|",
    "258:311": "ye tiryagyonigatāḥ pakṣiṇaḥ śukaśārikācakravākamayūrakokilā dayaste nānārutāni kurvanti sma|",
    "258:312": "atha tatraiva udyānabhūmau suvarṇavarṇāḥ suvarṇatuṇḍāḥ suvarṇapakṣāḥ suvarṇapādāḥ pakṣīṇaḥ prādurbhūtāḥ|",
    "258:313": "te sarve buddhaśabdaṃ niścārayanti|",
    "258:314": "atha nandimitramahāśrāvako yena rājño'jitasenasya rājadhāṇī tenopasaṃkrāntaḥ|",
    "258:315": "atha rājā ajitasenastaṃ nandimitraṃ mahāśrāvakamevamāha|",
    "258:316": "āgatastvaṃ mahāśrāvaka|",
    "258:317": "dṛṣṭodyānabhūmiḥ|",
    "258:318": "nandimitra āha|",
    "258:319": "dṛṣṭā mayodyānabhūmi ramaṇīyā suśobhanā|",
    "258:320": "atha nandimitram mahāśrāvakaṃ rāja ajitaseno gāthābhiradhyabhāṣata|",
    "258:321": "ye jaṃbudvīpe paribhogamāsī",
    "258:322": "adhimuktakacampakadhānuṣkārikā |",
    "258:323": "aśokamucilinda tathaiva pāṭalā",
    "258:324": "saugandhikāśca sumanā ca vārṣikā ||",
    "258:325": "tadā pariyātrā nadītīranirmitā",
    "258:326": "suvarṇavarṇā sada pakṣīṇā abhūt|",
    "258:327": "mārgaṃ ca te darśayi agrabodhaye",
    "258:328": "divyā manojña madhurasvarāṃśca",
    "258:329": "saṃśrāvayiṣyanti ca nityakālam||",
    "258:330": "atha nandimitramahāśrāvako rājño'jitasenasya gāthā bhāṣitvā tūṣṇī sthito'bhūt|",
    "258:331": "atha rājā ajitaseno bherīṃ parāhante sma|",
    "258:332": "atha tena bherīśabdena sametyāmātyagaṇastaṃ rājānamajitasenamevamāha|",
    "258:333": "kasyārthe mahārāja bherī parāhatā|",
    "258:334": "atha sa rājā āha|",
    "258:335": "hastirathaṃ ca aśvarathaṃ ca sajjaṃ kṛtaṃ syāt|",
    "258:336": "ahamudyānabhūmiṃ gamisyāmi krīḍanārthāya|",
    "258:337": "atha tā amātyakoṭyo vacanaṃ śrutva śīghrameva tada hastirathamaśvarathaṃ sajjaṃ kṛtavatyaḥ|",
    "258:338": "atha tena kṣaṇalavamuhūrtamātreṇa rājājitaseno yena sodyānabhūmistenopasaṃkrāntaḥ|",
    "258:339": "sa ca nandimitramahāśrāvakastenaivopasaṃkrānto rājānamajitasenamevamāha|",
    "258:340": "asmin pṛthivīpradeśe mahārāja mama kuṭikaṃ kārayitavyam yatrāhaṃ sanniṣaṇṇastava gṛhe piṇḍapātaṃ paribhokṣyāmi|",
    "258:341": "atha rājā ajitaseno nandimitramahāśrāvakamevamāha|",
    "258:342": "kīdṛśaṃ tavakuṭikaṃ kārayitavyam|",
    "258:343": "nandimitra āha|",
    "258:344": "yādṛśāstava mahārāja mahācittotpādaśraddhāprasādāstādṛśaṃ kuṭikaṃ kāraya|",
    "258:345": "atha rāhā ajitaseno jyeṣṭhāmātyamevamāha'sminneva pṛthavīpradeśe kuṭikaṃ kāraya|",
    "258:346": "atha jyeṣṭhāmātyo rājānamevamāha|",
    "258:347": "kīdṛśaṃ mahārāja kuṭikaṃ kārayāmi|",
    "258:348": "rājā ajitasena evamāha|",
    "258:349": "triṃśadyojanāni dīrgheṇa ṣaḍyojanānyūrdhvāyāṃ saptaratnamayaṃ maṇimuktisamcchāditaṃ kuṭikaṃ kāraya|",
    "258:350": "atha so'mātyaḥ kuṭikaṃ kāryati|",
    "258:351": "saptaratnamayaṃ maṇimuktisaṃcchāditaṃ kārayitvā yena rājā ajitasenastenopasaṃkrānto rājānamajitasenamevamāha|",
    "258:352": "kṛtaṃ mahārāja mayā kuṭikaṃ yādṛśamājñaptam|",
    "258:353": "rājā āhā|",
    "258:354": "tatraiva pṛthivīpradeśe caṃkramaḥ kārayitavyaścaturyojanāni dīrgheṇa dve yojane vistāreṇa |",
    "258:355": "atha so'mātyastaṃ caṃkramaṃ kāayitvā yena rājā ajitasenastenopasaṃkrānto rājānaṃ gāthābhiradhyabhāṣata|",
    "258:356": "kṛtaṃ mayā camkramu suṣṭhu śobhanaṃ",
    "258:357": "ājñā tvayā yat kṛtapūrvameva ca |",
    "258:358": "sattvān moceti prakṛtiṃ śubhāśubhaṃ",
    "258:359": "vimocaye prāṇina sarvametat||",
    "258:360": "aho sulabdhā praṇidhīkṛtaṃ tvayā",
    "258:361": "vimocayī sarvajagat sadevakam|",
    "258:362": "praṇidhiṃ kṛtaṃ yattvayamīdṛśaṃ bhave",
    "258:363": "dharmaṃ prakāśeti me dharmabhāṇako |",
    "258:364": "niṣaṇṇa sthitvā kuṭikā ca caṃkrame",
    "258:365": "ājñā kṛtaṃ yat tvaya yādṛśī kṛtā |",
    "258:366": "sa caṃkramaṃ caiva kṛtaṃ suśobhanaṃ",
    "258:367": "maṇiratnasaṃcchādita taṃ ca bhūmim||",
    "258:368": "atha rājā ajitaseno yena svakā rājadhāgī tenopasaṃkrāntaḥ|",
    "258:369": "atha nandimitramahāśrāvakaḥ pratinivṛtya tatraiva kuṭike niṣaṇṇo vikiraṇaṃ nāma bodhisattvasamādhiṃ samāpanno'bhūt|",
    "258:370": "anyena keśānanyena nayanānyanyena dantānanyena grīvā anyena bāhū anyena hṛdayamanyenodaramanyenorū anyena jaṅgaghe anyena pādau samāpanno'bhūt|",
    "258:371": "atha sa rājā ajitasenaḥ saptāhasyātyayena taṃ bhikṣūṃ na paśyati||",
    "258:372": "atha rājā jyeṣṭhakumāramevamāha|",
    "258:373": "āgaccha kulaputra gamiṣyāmi tāṃ kuṭikām|",
    "258:374": "yena sa bhikṣustenopasaṃkramiṣyāmi|",
    "258:375": "atha sa rājā saputro yena sā kuṭikā tenopasaṃkrānto'bhūt|",
    "258:376": "atha sa rājā ajitasenastaṃ bhikṣumātmabhāvam khaṇḍaṃ khāṇḍaṃ kṛtaṃ dṛstvā saṃśayajāto'bhūt|",
    "258:377": "saṃtrastaromakūpajāto vastrāṇi pāṭayan paridevan rudan aśrukaṇṭhaḥ putramevamāha|",
    "258:378": "ānaya putra tīkṣṇādhāramasim|",
    "258:379": "ātmānaṃ jivitād vyavaropayiṣyāmi|",
    "258:380": "atha sa rājakumāraḥ prāñjaliṃ kṛtvā rājānaṃ gāthābhiradhyabhāṣata|",
    "258:381": "mā śokacittasya bhave nṛpendra",
    "258:382": "mā vedayī vedanamīdṛśāni |",
    "258:383": "ātmaghātaṃ karitvā tu niraye tvaṃ gamiṣyasi|",
    "258:384": "rauravaṃ narakaṃ cāpi gamiṣyasi sudāruṇam|",
    "258:385": "dakṣiṇīyo ayaṃ loke jaravyādhipramocakaḥ|",
    "258:386": "na cāyaṃ ghātito yakṣairna bhūtairna ca rākṣasaiḥ|",
    "258:387": "bodhisattvo'pyayaṃ loke jaravyādhipramocakaḥ||",
    "258:388": "dakṣiṇiyo ayaṃ loke jaravyādhipramocakaḥ|",
    "258:389": "durlabho darśanaṃ asya bodhimārgasya darśakaḥ||",
    "258:390": "kalyāṇamitramayaṃ āsī tava kāraṇamāgatam|",
    "258:391": "dakṣiṇīyo ayaṃ loke sarvasattvasukhāvaham||",
    "258:392": "sarvajñaṃ pāramiprāptaṃ lokanāthena preṣitam|",
    "258:393": "dṛḍhavīryaṃ dṛḍhasthāmaṃ lokanāthaṃ maharṣiṇam||",
    "258:394": "yo nāma tasya dhāreti nāsau gacchati durgatim|",
    "258:395": "apāyaṃ na gamiṣyanti svargalokopapattaye||",
    "258:396": "atha sa rājakumārastaṃ pitaraṃ gāthā bhāsitvā tūṣṇīṃ sthito'bhūt|",
    "258:397": "atha rājā ajitasenaḥ svakaṃ putramevamāha|",
    "258:398": "kathaṃ tvaṃ kumāra jānīṣe yadayaṃ bhikṣuḥ samādhiṃ samāpanno'bhūt|",
    "258:399": "atha sa rājakumāra evamāha|",
    "258:400": "paśya mahārāja ayaṃ bhikṣurbodhisattvasamādhiṃ samāpannaḥ sarvakleśavinirmukto bhavasāgarapāraṃgataḥ sarvasattvahitārthaṃ ca mārgaṃ darśayate śubham|",
    "258:401": "atha sa rājakumāro rājānamevamāha|",
    "258:402": "āgaccha tāta caṃkramaṃ gamiṣyāmaḥ|",
    "258:403": "atha sa rājā sa ca rājakumāro bahubhirdārakaśataiḥ sārdha yena sa caṃkramastenopasaṃkrāntau|",
    "258:404": "atha sa bhikṣustataḥ samādhervyutthito rājānamajitasenamevamāha|",
    "258:405": "āgaccha mahārāja kiṃ karoṣyasmin sthāne|",
    "258:406": "atha rājā taṃ bhikṣū dṛṣṭvā maulipattaṃ rājakumārasya dadāti|",
    "258:407": "tava rājyaṃ bhavatu|",
    "258:408": "dharmeṇa pālaye nādharmeṇa|",
    "258:409": "rājakumāra āha|",
    "258:410": "bahūnyasaṃkhyeyāni rājakāryāṇi mayā kṛtāni|",
    "258:411": "na ca kadācittṛptirāsīt|",
    "258:412": "tava tāta rājyaṃ bhavatu|",
    "258:413": "na mama rājyena kāryaṃ na bhogena naiśvaryādhipatyena kāryam|",
    "258:414": "tava rājyaṃ bhavatu tāta|",
    "258:415": "dharmeṇa pālayeṃ nādharmeṇeti|",
    "258:416": "atha rājā yena sa bhikṣustenopasaṃkrāntaḥ prāñjalirevamāha|",
    "258:417": "sudurlabhaṃ [darśana]tubhyamārṣāḥ",
    "258:418": "kṛtājaliḥ [samabhimukhī] nāyakānām|",
    "258:419": "mokṣāgamaṃ darśanu tubhyamārṣāḥ",
    "258:420": "sudurlabhaṃ karmaśatairacintiyaiḥ||",
    "258:421": "ye darśanaṃ dāsyati tubhyamārṣā",
    "258:422": "muktā ca so bheṣyati kalpakoṭibhiḥ|",
    "258:423": "na jātu gacche vinipātadurgatiṃ",
    "258:424": "yo nāmadheyaṃ śṛṇute muhūrtam||",
    "258:425": "rājā āha|",
    "258:426": "niṣadya yugye ratanāmaye śubhe",
    "258:427": "vrajāmyahaṃ yena sa rājadhānīm|",
    "258:428": "dadāmyahaṃ bhojanu suprabhūtaṃ",
    "258:429": "dadāmyahaṃ kāśikavastrametat|",
    "258:430": "sūkṣmāṇi jālāni ca saṃhitāni",
    "258:431": "yāṃ cīvarāṃ tubhya dadāmi adya||",
    "258:432": "atha sa bhikṣū ratnamaye yugye gṛhītvā yena rājadhānī tenopasaṃkrāntaḥ|",
    "258:433": "santarpito bhojanena|",
    "258:434": "atha nandimitramahāśrāvako rājānamajitasenaṃ gāthābhiradhyabhāṣata|",
    "258:435": "saṃtarpito bhojana suprabhūtaṃ",
    "258:436": "mṛṣṭānnapānarasamukttamaṃ śubham|",
    "258:437": "ye bhikṣusaṃghāya dadaṃti dānaṃ",
    "258:438": "te bodhimaṇḍena cireṇa gacchata||",
    "258:439": "sudurlabhaṃ darśana nāyakasya na",
    "258:440": "cireṇa so gacchati buddhakṣetram|",
    "258:441": "amitāyuṣasya varabuddhakṣetre",
    "258:442": "sukhāvatīṃ gacchati śīgrametat||",
    "258:443": "atha nandimitramahāśrāvakaḥ ajitasenasya rājño gāthā bhāṣitva tūṣṇīṃ sthito'bhūt|",
    "258:444": "atha rājā ajitaseno bherīṃ parāhanti sma|",
    "258:445": "atha tena bherīśabdena sarvāstā amātyakoṭyo rājānamevamāhuḥ|",
    "258:446": "kasyārthe mahārāja bherī parāhatā|",
    "258:447": "rājā āha|",
    "258:448": "saptame divase hastirathamaśvarathaṃ sajjaṃ kṛtaṃ rayāt|",
    "258:449": "ahaṃ saptame divase jetavanaṃ nāma vihāraṃ gamiṣyāmi śākyamunestathāgatasyārhataḥ samyaksaṃbuddhasya darśanāya vandanāya paryupāsanāya dharmaśravaṇāya|",
    "258:450": "athāmātyakoṭyastaṃ rājānamajitasenamevamāhuḥ|",
    "258:451": "kṛtamasmābhiḥ mahārāja hastirathamaśvarathaṃ sajjam|",
    "258:452": "atha rājā ajitaseno hastirathe avaruhya taṃ ca nandimitramahāśrāvakaṃ ratnamaye rathe avarohya yena jetavanaṃ vihārastenopasaṃkrāntaḥ|",
    "258:453": "atha bhagavān rājānamajitasenaṃ dūrata evāgacchantaṃ dṛṣṭrā tāna sarvaśrāvakānāmantrayat|",
    "258:454": "sarvairnānāṛddhivikurvitaṃ darśayitavyam|",
    "258:455": "atha te sarve mahāśrāvakā jvālāmālaṃ nāma bodhisattvasamādhiṃ samāpannā abhūvan|",
    "258:456": "atha rājā dūratastaṃ jvālāmālaṃ dṛṣṭvā nandimitramahāśrāvakamevamāha|",
    "258:457": "kasyārthe imaṃ parvataṃ jvālāmalībhūtaṃ paśyāmi|",
    "258:458": "nandimitra āha|",
    "258:459": "atra śākyamunistathāgato'rhan samyaksaṃbuddhaḥ sthitiṃ dhriyate yāpayati dharmaṃ ca deśayati|",
    "258:460": "te ca bodhisattvā jvālāmālaṃ nāma bodhisattvasamādhiṃ samāpannāḥ|",
    "258:461": "atha rājā ajitaseno hastirathādavatīrya pādābhyāṃ putrasahasreṇa sārdhaṃ yena bhagavāṃstenopasaṃkrāntaḥ|",
    "258:462": "atha bhagavān suvarṇavarṇena kāyena vyāmaprabhayā caṃkramate sma|",
    "258:463": "atha rājā ajitaseno bhagavato rūpavarṇaliṃgasaṃsthānaṃ dṛṣṭvā mūrcchitvā dharaṇitale nipatitaḥ|",
    "258:464": "atha bhagavān suvarṇavarṇaṃ bāhuṃ prasārya taṃ rājānamutthāpayati sma|",
    "258:465": "uttiṣṭha mahārāja kasyārthe prapatitaḥ| rājā āha|",
    "258:466": "bahūni kalpāni acintiyāni",
    "258:467": "jātīśatākoṭi acintityāni|",
    "258:468": "na me kadācidiha dṛṣṭarūpaṃ",
    "258:469": "tvaṃ lokanātho varadakṣiṇīyo||",
    "258:470": "tvaṃ sārthavāha jaravyādhimocakaṃ",
    "258:471": "suvarṇavarṇaṃ varalakṣaṇāṃgam|",
    "258:472": "dvātṛṃśatā lakṣāṇadhārīṇāṃ mune",
    "258:473": "nāsau kadācid vrajate apāyabhūmim|",
    "258:474": "yo lokanāthasya hi rūpu paśye",
    "258:475": "tvaṃ lokanāthā śirasā namasyāmī||",
    "258:476": "atha rājā ajitasenaḥ kṛtāñjaliḥ bhagavantamevamāha|",
    "258:477": "ahaṃ bhagavan tava śāsane pravrajiṣyāmi|",
    "258:478": "atha bhagavān tuṣṭa udagra āttamanāḥ pramuditaḥ prītisaumanasyajātaḥ|",
    "258:479": "alabdhālābhā ye [tatra] mama śāsanaṃ vaistārikaṃ bhavati|",
    "258:480": "taṃ rājanamajitasenamevamāha|",
    "258:481": "gaccha tvaṃ mahārāja svagṛhe saptame divase āgamiṣyāmi|",
    "258:482": "atha rājā ajitasenastuṣṭa udagra āttamanāḥ pramuditaḥ prītīsaumanasyajātastaṃ kalyāṇamitraṃ bhikṣu purataḥsthāpya svagṛhaṃ gatvā sarvānamātyānāmantrayate sma|",
    "258:483": "sarvairgrāmanagaranigamajanapadaiḥ pathaṃ śodhayitavyaṃ gṛhe gṛhe dhvajānyucchrāpitavyāni gṛhe gṛhe ratnamayāni kumbhāni paripūrayitavyāni|",
    "258:484": "tadā taiḥ sarvairamātyairājñātam|",
    "258:485": "sarvagrāmanagaranigamajanapadaiḥ pathaṃ śodhitaṃ dhvajānyucchrāpitāni ratnamayāni kumbhāni paripūritāni|",
    "258:486": "yatra rājā ajitasenaḥ prativasati tatra dvādaśakoṭyo dhvajānāmucchrāpitā dvādaśakoṭyo ratnamayānāṃ kumbhānāṃ paripūritāḥ|",
    "258:487": "yāvat saptame divase tathāgato'rhan samyaksaṃbuddhaḥ śāriputramaudgalyāyanāndapūrṇamaitrāyaṇīputrapramukhairmahāśrāvakasaṃghaiḥ parivṛtaḥ puraskṛtaḥ ajitasenasya rājño rājadhānīmanuprāptaḥ|",
    "258:488": "atha rājā ajitasenaḥ puṣpapiṭakaṃ gṛhītvā kalyāṇamitraṃ purataḥsthāpya bhagavantaṃ puṣpairavakiran bhagavantamevamāha|",
    "258:489": "anena kuśalamūlena sarvasattvā anuttarāṃ samyaksaṃbodhimabhisampadyante|",
    "258:490": "atha rājñā ajitasenena āsanāni prajñaptāni|",
    "258:491": "tasya bhagavataḥ siṃhāsanaṃ pradattam|",
    "258:492": "atha bhagavān siṃhāsane niṣaṇṇo rājño'jitasenasya dharmān deśitavāg|",
    "258:493": "atha rājñā ajitasenena prabhūtenāhāreṇa khādanīyena bhojanīyena santarpitaḥ|",
    "258:494": "atha rājā ajitaseno jyeṣṭhakaṃ rājakumāraṃ dadāti|",
    "258:495": "imaṃ rājakumāraṃ pravrājaya|",
    "258:496": "tadahaṃ paścāt pravrajiṣyāmi|",
    "258:497": "atha bhagavānāyuṣmantamānandamāmantrayate sma|",
    "258:498": "gacchānanda imaṃ rājakumāraṃ pravrājaya|",
    "258:499": "athāyuṣmatānandena sa rājakumāraḥ pravrājitaḥ|",
    "258:500": "saha pravrajitamātreṇa arhatphalaṃ prāptamabhūt|",
    "258:501": "sarvabuddhakṣetrāṇi paśyati sma|",
    "258:502": "atha sa rājakumāro'ntarīkṣagatastaṃ pitaraṃ gāthābhiradhyabhāṣata|",
    "258:503": "mā vilaṃba kurute tāta",
    "258:504": "mā khedaṃ kiṃci yāsyasi|",
    "258:505": "aho sulabdhaṃ sugatān darśanaṃ",
    "258:506": "aho sulabdhaṃ sugatān lābham||",
    "258:507": "aho sulabdhaṃ paramaṃ hi lābhaṃ",
    "258:508": "pravrajyalābhaṃ sugatena varṇitam|",
    "258:509": "saṃsāramokṣo sugatena varṇitaṃ",
    "258:510": "pravrajya śīghraṃ ma vilaṃba tāta||",
    "258:511": "mā khedayī lokavināyakendraṃ",
    "258:512": "sudurlabhaṃ labdha manuṣyalābhaṃ",
    "258:513": "sudurlabhaṃ darśanu nāyakānām|",
    "258:514": "śīghraṃ ca pravrajya mayā hi labdhaṃ",
    "258:515": "prāptaṃ mayā uttamamagrabodhim|",
    "258:516": "śrutvā na rājā tada putravākyaṃ",
    "258:517": "sa pravrajī śāsani nāyakasya||",
    "258:518": "atha rājakumāro'ntarīkṣagato gāthāṃ bhāṣitvā tūṣṇīṃ sthito'bhūt|",
    "258:519": "atha rājā ajitasenaḥ putrasya vākyaṃ śrutvā tuṣṭa udagra ātta[ma]nāḥ pramuditaḥ [prīti]saumanasyajāto bhagavantamuddiśya vihāraṃ kārayati sma|",
    "258:520": "tūryakoṭyo'nupradattāḥ|",
    "258:521": "antaḥpurasahasramasyāstrīndriyamantarhitapuruṣendriyaṃ prādurabhūt|",
    "258:522": "atha rājā ajitaseno bhagavataḥ śāsane pravrajito'bhūt|",
    "258:523": "tāścāmātyakoṭyo bhagavataḥ śāsane pravrajitā abhūvan|",
    "258:524": "taccāntaḥpurapuruṣasahasraṃ pravrajitamabhūt|",
    "258:525": "bhagavān rājānamajitasenaṃ pravrājya yena jetavanaṃ vihārastena gamanamārabdhavān|",
    "258:526": "athāyuṣmānānando bhagavantamevamāha|",
    "258:527": "ayaṃ rājā ajitaseno rājyaṃ parityajya vihāraṃ kārayitvā bhagavataḥ śāsane pravrajito'bhūt|",
    "258:528": "asya kīdṛśaṃ kuśalamūlaṃ bhaviṣyati|",
    "258:529": "bhagavānāha|",
    "258:530": "sādhu sādhu ānanda yattvayā parikīrtitam|",
    "258:531": "ayaṃ rājā ajitaseno mama śāsane pravrajito bhaviṣyati|",
    "258:532": "anāgate'dhvanyaparimitaiḥ kalpairacintyairaparimāṇairajitaprabho nāma tathāgato'rhan samyak saṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān|",
    "258:533": "ānanda āha|",
    "258:534": "ayaṃ nandimitramahāśrāvako rājñaḥ kalyāṇa mitramabhūt|",
    "258:535": "kidṛśaṃ vāsya kuśalamūlaṃ bhaviṣyati|",
    "258:536": "bhagavānāha|",
    "258:537": "ayamānanda nandimitramahāśrāvakastatraiva kālasamaye nandiprabho nāma tathāgato'rhan samyaksaṃbuddho loke bhaviṣyati|",
    "258:538": "ānanda āha|",
    "258:539": "kīdṛśaṃ bhagavan teṣāṃ tathāġatānāṃ buddhakṣetraṃ bhaviṣyati|",
    "258:540": "bhagavānāha|",
    "258:541": "aparimitaguṇasaṃcayā nāma sā buddhakṣetraṃ bhaviṣyati yatreme tathāġatā bhaviṣyanti|",
    "258:542": "ānanda āha|",
    "258:543": "ya imaṃ dharmaparyāyaṃ sakalaṃ samāptaṃ paścime kāle paścime samaye saṃprakāśayiṣyati tasya kīdṛśaḥ puṇyaskandho bhaviṣyati|",
    "258:544": "bhagavānāha|",
    "258:545": "yadā mayānanda duṣkarakoṭiniyutaśatasahasrāṇi caritvā bodhirabhisaṃbuddhā tadā te sattvā bodhimabhisaṃbhotsyante|",
    "258:546": "ya etaddharmaparyāyāt catuṣpadikāmapi gāthāṃ śroṣyanti avaivartikāśca te sattvā bhaviṣyantyanuttarāyāṃ samyaksaṃbodhau|",
    "258:547": "ānanda āha|",
    "258:548": "ya imaṃ dharmaparyāyaṃ dharmabhāṇakāḥ saṃprakāśayiṣyanti teṣāṃ kidṛśaṃ kuśalamūlaṃ bhaviṣyati|",
    "258:549": "bhagavānāha|",
    "258:550": "śṛṇu ānanda rājā bhaviṣyati cakravartī caturdvīpeśvara|",
    "258:551": "ya imaṃ dhamaparyāyaṃ sakalaṃ samāptaṃ saṃprakāśayiṣyanti muktāśca bhaviṣyanti jātijarāvyādhiparidevaduḥkhadaurmanasyopāyāsebhyaḥ parimuktā bhaviṣyanti|",
    "258:552": "ānanda āha|",
    "258:553": "ye paścime kāle paścime samaye sattvā imaṃ dharmaparyāyaṃ pratikṣepsyanti na pattīyiṣyanti teṣāṃ kā gatirbhaviṣyati kaḥ parāyaṇam|",
    "258:554": "bhagavānāha|",
    "258:555": "alamalamānanda|",
    "258:556": "mā me pāpakaṃ karmaskandhaṃ paripṛccha|",
    "258:557": "na mayā śakyaṃ parikīrtayitum|",
    "258:558": "anyatra buddhakoṭibhirnaśakyaṃ parikīrtayitum|",
    "258:559": "ānanda āha|",
    "258:560": "parikīrtaya bhagavan parikīrtaya|",
    "258:561": "sugato bhagavānāha|",
    "258:562": "śruṇu ānanda saddharmapratikṣepakasya gatiṃ parikīrtayiṣyāmi|",
    "258:563": "raurave mahānarake hāhahe mahānarake avīcau mahānarake tiryagyonau yamaloke ca pretaviṣaye bahūni kalpasahasrāṇi duḥkhamanubhavitavyam|",
    "258:564": "yadi kadācinmannuṣyaloke upapatsyate dīrghaśuṣkatālukaṇṭho bhaviṣyati|",
    "258:565": "dvādaśayojanāni tasya jivhā bhaviṣyati|",
    "258:566": "dvādaśahalyāni pravahiṣyanti ye evaṃ vāgbhāṣiṣyante|",
    "258:567": "mā bhoḥ kulaputrā bhoḥ kvacit saddharmaṃ pratikṣepṣyatha|",
    "258:568": "saddharmapratikṣepakasya evaṃ gatirbhavati|",
    "258:569": "ānanda āha|",
    "258:570": "kena hetunā bhagavan saddharmaḥ pratikṣipto bhavati|",
    "258:571": "bhagavānāha|",
    "258:572": "ye sattvāḥ paścime kāle paścime samaye eteṣāṃ sūtrānudhārakāṇāṃ dharmabhāṇākānāmakrośiṣyanti paribhāṣiṣyante kutsayiṣyanti paṃsayiṣyanti tasya dharmabhāṇakasya duṣṭacittamutpādyiṣyanti tebhyaḥ saddharmaḥ pratikṣipto bhaviṣyati|",
    "258:573": "yaḥ sattvaḥ trisāhasramahāsāhasryāṃ lokadhātau sattvānāmakṣīṇyutpāṭayet ayaṃ tato bahutaramapuṇyaskandho bhavet|",
    "258:574": "evameva ya eteṣāṃ sūtra dhārakāṇāṃ dharmabhāṇākāṇāṃ duṣṭacittaprekṣitā ayaṃ tato bahutaramapuṇyaskandhaṃ prasaviṣyate|",
    "258:575": "atha ānando bhagavato gāthāḥ pratyabhāṣata|",
    "258:576": "bahusūtrasahasrāṇi śrutaṃ me śāstusaṃukhāt|",
    "258:577": "na [ca]me īdṛśaṃ sūtraṃ śrutapūrvaṃ kadācana||",
    "258:578": "parinirvṛtasya śāstusya paścātkāle subhairave|",
    "258:579": "idaṃ sūtraṃ prakāśiṣye dhārayiṣye imaṃ nayam||",
    "258:580": "yatra sūtraratne asmiṃ paścātkā[le] bhaviṣyati|",
    "258:581": "rakṣāṃ kariṣyāmi teṣāṃ paścātkāle subhairave||",
    "258:582": "pratikṣipiṣyāmi nedaṃ gaṃbhīraṃ buddhabhāṣitam||",
    "258:583": "athāyuṣmānando bhagavato gāthā bhāṣitvā tūṣṇīṃ sthito'bhūt|",
    "258:584": "atha kāśyapo mahāśrāvako bhagavantaṃ gāthābhiradhyabhāṣata|",
    "258:585": "suvarṇavarṇaṃ varalakṣaṇāṃgaṃ",
    "258:586": "dvātriṃśatā lakṣaṇadhārīṇaṃ jinam|",
    "258:587": "subhāṣitaṃ sūtra mahānubhāvagaṃ",
    "258:588": "gaṃbhīradharma nipuṇaṃ sudurdṛśam||",
    "258:589": "prakāśitaṃ sūtramidaṃ niruttaraṃ",
    "258:590": "mā paścakāle parinirvṛte jine|",
    "258:591": "dhāriṣye maṃ sūtranayaṃ niruttaraṃ|",
    "258:592": "athāyuṣmān śāradvatīputro bhagavantaṃ gāthābhiradhyabhāṣata|",
    "258:593": "namo'stu te buddha mahānubhāva",
    "258:594": "prakāśitaṃ sūtramidaṃ niruttaram|",
    "258:595": "parinirvṛtasya tava lokanāyakā",
    "258:596": "likhiṣyati sūtrametaṃ niruttaram||",
    "258:597": "na cāpi so gacchati durgatībhayaṃ",
    "258:598": "svargaṃ ca so gacchati kṣiprametat||",
    "258:599": "athāyuṣmān pūrṇo maitrāyaṇīputro bhagavantaṃ gāthābhiradhyabhāṣata|",
    "258:600": "kṛtajño bahusattvānāṃ mocako durgatībhayāt|",
    "258:601": "prakāśitaṃ tvayā sūtraṃ gambhīraṃ buddhadakṣiṇam||",
    "258:602": "ahaṃ hi paścime kāle nirvṛte tvayi nāyake|",
    "258:603": "idaṃ sūtraṃ prakāśiṣye hitāya sarvaprāṇinām||",
    "258:604": "iti|",
    "258:605": "atha brahmā sahāṃpatirbhagavantaṃ gāthābhiradhyabhāṣata|",
    "258:606": "namo'stu te buddha mahānubhāvā",
    "258:607": "prakāśitaṃ sūtramidaṃ tvayā śubham|",
    "258:608": "parinivṛtasya tava lokanāyaka",
    "258:609": "rakṣāṃ kariṣyāmi ha sūtraratne||",
    "258:610": "atha cattvāro mahārājā bhagavantaṃ gāthābhiradhyabhāṣanta|",
    "258:611": "aho [suramyaṃ] varasūtraratnaṃ",
    "258:612": "prakāśitaṃ īdṛśa paścakāle|",
    "258:613": "..................sūtraratnaṃ",
    "258:614": "prakāśitaṃ paśyati paścakāle||",
    "258:615": "sugatāna vai lokavināyakānāṃ",
    "258:616": "ahaṃ hi dhāriṣyama sūtraratnam|",
    "258:617": "rakṣāṃ kariṣyāmyahaṃ sūtraratnaṃ",
    "258:618": "imavocadbhagavānāttamanā||",
    "258:619": "sā ca sarvāvatī parṣadbhagavato bhāṣitamabhyanandat|",
    "258:620": "ajitasenavyākaraṇanirdeśo nāma mahāyānasūtraṃ samāptam||",
    "258:621": "deyadharmoyaṃ bālosiṃhena sārdha bhāryājājatitrana sārdhaṃ mātāpitroḥ paramaduṣkartroḥ sādha kṣīṇī ena akhiloṭi ena diśoṭajāja maṃgali.......utrayannagarvidoṭiena vaṭrari–khuśoṭi–khūśogoṭi ena sārdha sarvasattvaiḥ sarva......bhiryatra puṇya tadbha......sarvasattvānāmanuttaraḥ......sārdha paramakalyāṇamitrasthirabandhu ena|",
    "258:622": "likhitamidaṃ puṣṭakaṃ dharmabhāṇakanarendradattena|"
}