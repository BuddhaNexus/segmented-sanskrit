{
    "672:0": "athāṣṭātriṃśaḥ paṭalavisaraḥ |",
    "672:1": "atha khalu bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
    "672:2": "śṛṇu mañjuśrīḥ !",
    "672:3": "saṃkṣepataḥ mudrāṇāṃ lakṣaṇaṃ mantrāṇāṃ ca savistaram |",
    "672:4": "saṃkṣepataśca maṇḍalānāṃ vidhiḥ samayānuvartanam ||",
    "672:5": "+ + + + + + + ++ + mudrāsthānaṃ ca teṣu vai |",
    "672:6": "sarahasyaṃ sarvamantrāṇāṃ sarvamantreṣu maṇḍalam ||",
    "672:7": "etat sarvaṃ purā proktaṃ sarvabuddhairmaharddhikaiḥ |",
    "672:8": "mantrāṇāṃ gatimāhātmyaṃ kathitaṃ sarvakuleṣvapi ||",
    "672:9": "ādimadbhiḥ purā buddhaiḥ sattvānāṃ hitakāraṇāt |",
    "672:10": "pravartya mantracakraśca dharmacakramanuttaram ||",
    "672:11": "śānticakrānugā yātā bhūtakoṭiṃ samāśṛtāḥ |",
    "672:12": "śāntiṃ jagāma sarve te buddhā lokamaharddhikā ||",
    "672:13": "etat sarvaṃ purā khyātamādimadbhistathāgataiḥ |",
    "672:14": "ahamapyapaścime loke deśeyaṃ tvayi mañjuśradhīḥ ||",
    "672:15": "etat kṛtvā tadā vācyaṃ buddhasyedaṃ mahādyuteḥ |",
    "672:16": "kumāro mañjughoṣo vai prāñjaliṃ kṛtamagrataḥ ||",
    "672:17": "uvāca vadatāṃ śreṣṭhaṃ sambuddhaṃ dvipadottamam |",
    "672:18": "vadasva dharmaṃ mahāprājña ! lokānāṃ hitakāraṇam ||",
    "672:19": "saṃkṣepārthamavistāraṃ guṇamāhātmyaphalodayam |",
    "672:20": "evamuktastu mañjuśrīstūṣṇīmbhūtastasthure ||",
    "672:21": "atha brahmeśvaraḥ śrīmāṃ kalaviṅkarutasvanaḥ |",
    "672:22": "kathayāmāsa tat sarvaṃ mudrāmaṇḍalasaṃsthitam ||",
    "672:23": "mantraṃ tantraṃ tadā kāle śuddhāvāsopari sthito |",
    "672:24": "kathayāmāsa sambuddhaḥ śākyasiṃho narottamaḥ ||",
    "672:25": "śṛṇu tvaṃ kumāra ! mañjuśrīḥ ! mudrāṇāṃ vidhisambhavam |",
    "672:26": "mantrāṇāṃ tantrayuktīnāṃ guṇamāhātmyavistaram ||",
    "672:27": "ādau sarvatathācihnaṃ sattvāsattva yathā ca tam |",
    "672:28": "ākāraṃ caritaṃ ceṣṭā sarvamiṅgitabhāṣitam ||",
    "672:29": "dvihastapādayormūrdhnā ekahastāṅgulayojanā |",
    "672:30": "sarvaṃ taṃ mudramiti proktaṃ ādibuddhaiḥ purātanaiḥ ||",
    "672:31": "kalaśaṃ chatraṃ tathā padmaṃ dhvaja patākaṃ tathaiva ca |",
    "672:32": "matsya vajra tathā śaṅkhaḥ kumbhaścakrastathaiva ca ||",
    "672:33": "vividhā praharaṇā loke yāvantaste parikīrtitā |",
    "672:34": "utpalākāramudraṃ ca sarve te mudrānumaṇḍale ||",
    "672:35": "anupūrvamiha sthitā tathaite vidhiyuktamudāhṛtā |",
    "672:36": "sadṛśākārasvarūpeṇa sarvāsāṃ caiva likhet sadā ||",
    "672:37": "maṇḍale mudramityuktvā sāmānyeṣveva sarvataḥ |",
    "672:38": "yathāsthānasuvinyastaṃ mudrāste parikīrtitāḥ ||",
    "672:39": "maṇḍaleṣveva sarveṣu svākāraṃ caiva yojayet |",
    "672:40": "cakravartī tathā cakraṃ uṣṇīṣe sitamudbhave ||",
    "672:41": "sitātapatraṃ mukhyena maṇḍale tu samālikhet |",
    "672:42": "buddhānāṃ dharmacakraṃ vai padmaṃ padmakule tathā ||",
    "672:43": "vajraṃ vajrakule proktaṃ gajaṃ gajakulodbhave |",
    "672:44": "tathā maṇikule kumbhaṃ niyujyāt sarvamaṇḍale ||",
    "672:45": "divyāryau ca kulau mukhyau śrīvatsasvastikau likhet |",
    "672:46": "ālikhed yakṣakule śreṣṭhe phalaṃ phalajasambhavam ||",
    "672:47": "mahābrahme haṃsamālikhya śakrasyāpi savajrakam |",
    "672:48": "maheśvarasya likhecchūlaṃ vṛṣaṃ cāpi samālikhet ||",
    "672:49": "triśūlaṃ paṭṭiśaṃ cāpi skandasyāpi saśaktikam |",
    "672:50": "viṣṇoścakramālikhya gadāṃścāpi sadānavām ||",
    "672:51": "nānāpraharaṇā devā vividhāsanasambhavām |",
    "672:52": "yānā ca vividhāścāpi teṣāṃ madhyaṃ likhet sadā ||",
    "672:53": "sarūpasaṃkrāntipratibimbaṃ yathāsthitam |",
    "672:54": "eṣāmanyataraṃ hyekaṃ likhet sarvatra maṇḍale ||",
    "672:55": "ekadvikasamāyuktā tṛprabhṛtyamasaṅkhyakā |",
    "672:56": "maṇḍalā jinavaraiḥ proktā vedikāpaṅktitatsamā ||",
    "672:57": "yadoddiśya maṇḍalaṃ proktaṃ taṃ madhye tu niveśayet |",
    "672:58": "ālikhejjinakule garbhe buddhaṃ vāpi sumadhyame ||",
    "672:59": "abhyantarasthaṃ tadā bimbaṃ śāstuno cāpi mālikhet |",
    "672:60": "dvitīyaṃ padmakule nyastaṃ tṛtīyaṃ vajrakulaṃ likhet ||",
    "672:61": "evaṃ sarva tadālikhya anupūrvyā surāsurām |",
    "672:62": "sarvabhūmyāṃ tataḥ paścād yakṣarākṣasamānuṣām ||",
    "672:63": "tīrthikānāṃ tato likhya anupūrvyā yathāsthitam |",
    "672:64": "dikpālāṃ ca tathālikhya sarvāṃścaiva vividhāgatām ||",
    "672:65": "saṃkṣepādekabindustu dviprabhṛtyamasaṅkhyakām |",
    "672:66": "ālikhenmaṇḍalaṃ yāvaduparyantaṃ diśamāśṛtam ||",
    "672:67": "aprameya tadā proktā kṣmātalo maṇḍale'sya vai |",
    "672:68": "ekabinduprabhṛtyādi aparyante vasudhātale ||",
    "672:69": "maṇḍalasya vidhiḥ prokto nirdiṣṭaṃ trividhasya tu |",
    "672:70": "uttamaṃ madhyamaṃ caiva kanyasaṃ caiva kīrtitam ||",
    "672:71": "uttame uttamā siddhirmadhyame madhya udāhṛtam |",
    "672:72": "kanyase kṣudrasiddhistu kathitaṃ jinavaraiḥ purā ||",
    "672:73": "tridhā sarve manobhiśca siddhiruktā jinottamaiḥ |",
    "672:74": "mahāsattvairmahāsiddhirmadhyasattve tu madhyamā ||",
    "672:75": "tṛtīyā kṣudrajantūnāṃ kṣudrakarma udāhṛtam |",
    "672:76": "cittaṃ prasāde buddhatvaṃ uttame saphalodayam ||",
    "672:77": "niyataṃ prāpyate sattvo maṇḍalādarśanena vai |",
    "672:78": "madhyacittastadā kāle pratyekaṃ bodhimāpnuyāt ||",
    "672:79": "itare niyataṃ proktāṃ śrāvakatvamanādarāt |",
    "672:80": "abandhyaṃ phalamāhātmyaṃ gatiśānti udāhṛtam ||",
    "672:81": "maṇḍalādarśanasvargaṃ niyataṃ tasya bhaviṣyati |",
    "672:82": "eva mudravarāṃ sarvāṃ mantrāścaiva savistarām ||",
    "672:83": "niyuktāstrividhāścaiva triḥprakārā sukhāvahā |",
    "672:84": "mudrā maṇḍalā proktā mantrāṇāṃ kathyate hitam ||",
    "672:85": "ekākṣaraprabhṛtyādi yāvatsaṅkhyaṃ pramāṇataḥ |",
    "672:86": "kathitā vacanā mantre yāvantyastā prakīrtitāḥ ||",
    "672:87": "vākpralāpāṃ ruditaṃ hasitaṃ kranditaṃ tathā |",
    "672:88": "sarvajalpaprajalpaṃ vā sarvamantrahitaṃ bhavet ||",
    "672:89": "trividhā te ca mantrāśca triprakārā samoditā |",
    "672:90": "yathaiva maṇḍale khyātaḥ mudrāmantreṣu vai tathā ||",
    "672:91": "vidhireṣā samāyuktā nirdiṣṭā lokanāyakaiḥ |",
    "672:92": "tathaiva tat tridhā yāti anekadhā cāpi sahasradhā ||",
    "672:93": "trividhaṃ triḥprakāraṃ tu tridhā caivamasaṅkhyakāḥ |",
    "672:94": "cittāyataṃ hi mantraṃ vai na mantraṃ cittavarjitam |",
    "672:95": "cittamantrasamāyuktaḥ saṃyuktaḥ sādhayiṣyati |",
    "672:96": "tathāgatakule ye mantrā ye ca padmakule tathā ||",
    "672:97": "ye ca padmakule gītā kuleṣveva ca māparaiḥ |",
    "672:98": "salaukikā sarvamantrā vai sarve ta iha niḥsṛtāḥ ||",
    "672:99": "jine jinasutairyo mantro bhāṣitaḥ sattvakāraṇāt |",
    "672:100": "tāṃ japed yo'bhiyuktaśca niyataṃ buddho hi so bhavet ||",
    "672:101": "madhyasthā ye tu mantrā vai taṃ japed yo'bhijāpinaḥ |",
    "672:102": "pratyekabuddha ākhyāto niyataṃ tasya gotrataḥ ||",
    "672:103": "ye'nyamantre pravṛttā vai pratyekārhabhāṣitaiḥ |",
    "672:104": "salaukikaiśca sattve vai abhiyukto mantrajāpinaḥ ||",
    "672:105": "sa bhavenniyataṃ gotrastho śrāvakāṇāṃ maharddhikām |",
    "672:106": "tatrāpi karma prayoktavyaḥ utkṛṣṭe'dhamamadhyame ||",
    "672:107": "śāntike buddhabodhiḥ syāt pauṣṭike vāpi khaḍginām |",
    "672:108": "itaraiḥ kṣudramantraistu śrāvako bodhimucyate ||",
    "672:109": "tatrāpi cittaṃ draṣṭavyaṃ tat tridhā paribhidyate |",
    "672:110": "punaśca bhidyate bahudhā asaṅkhyaṃ cāpi bhedata iti ||",
    "672:111": "āryamañjuśriyamūlakalpād bodhisattvapiṭakāvataṃsakāt",
    "672:112": "mahāyānavaipulyasūtrāt ṣaṭtriṃśatimaḥ mudrāmaṇḍala-",
    "672:113": "tantrasarvakarmavidhipaṭalavisaraḥ",
    "672:114": "parisamāpta iti ||"
}