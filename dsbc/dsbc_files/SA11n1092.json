{
  "SA11n1092:0": "5 saṃprajanyarakṣaṇaṃ nāma pañcamaḥ paricchedaḥ |",
  "SA11n1092:1": "śikṣāṃ rakṣitukāmena cittaṃ rakṣyaṃ prayatnataḥ |",
  "SA11n1092:2": "na śikṣā rakṣituṃ śakyā calaṃ cittamarakṣatā ||1 ||",
  "SA11n1092:3": "adāntā mattamātaṅgā na kurvantīha tāṃ vyathām |",
  "SA11n1092:4": "karoti yāmavīcyādau muktaścittamataṅgajaḥ ||2 ||",
  "SA11n1092:5": "baddhaśceccittamātaṅgaḥ smṛtirajjvā samantataḥ |",
  "SA11n1092:6": "bhayamastaṃgataṃ sarvaṃ kṛtsnaṃ kalyāṇamāgatam ||3 ||",
  "SA11n1092:7": "vyāghrāḥ siṃhā gajā ṛkṣāḥ sarpāḥ sarve ca śatravaḥ |",
  "SA11n1092:8": "sarve narakapālāśca ḍākinyo rākṣasāstathā ||4 ||",
  "SA11n1092:9": "sarve baddhā bhavantyete cittasyaikasya bandhanāt |",
  "SA11n1092:10": "cittasyaikasya damanāt sarve dāntā bhavanti ca ||5 ||",
  "SA11n1092:11": "yasmādbhayāni sarvāṇi duḥkhānyapramitāni ca |",
  "SA11n1092:12": "cittādeva bhavantīti kathitaṃ tattvavādinā ||6 ||",
  "SA11n1092:13": "śastrāṇi kena narake ghaṭitāni prayatnataḥ |",
  "SA11n1092:14": "taptāyaḥkuṭṭimaṃ kena kuto jātāśca tāḥ striyaḥ ||7 ||",
  "SA11n1092:15": "pāpacittasamudbhūtaṃ tattatsarvaṃ jagau muniḥ |",
  "SA11n1092:16": "tasmānna kaścit trailokye cittādanyo bhayānakaḥ ||8 ||",
  "SA11n1092:17": "adaridraṃ jagatkṛtvā dānapāramitā yadi |",
  "SA11n1092:18": "jagaddaridramadyāpi sā kathaṃ pūrvatāyinām ||9 ||",
  "SA11n1092:19": "phalena saha sarvasvatyāgacittājjane'khile |",
  "SA11n1092:20": "dānapāramitā proktā tasmātsā cittameva tu ||10 ||",
  "SA11n1092:21": "matsyādayaḥ kva nīyantāṃ mārayeyaṃ yato na tān |",
  "SA11n1092:22": "labdhe viraticitte tu śīlapāramitā matā ||11 ||",
  "SA11n1092:23": "kiyato mārayiṣyāmi durjanān gaganopamān |",
  "SA11n1092:24": "mārite krodhacitte tu māritāḥ sarvaśatravaḥ ||12 ||",
  "SA11n1092:25": "bhūmiṃ chādayituṃ sarvāṃ kutaścarma bhaviṣyati |",
  "SA11n1092:26": "upānaccarmamātreṇa channā bhavati medinī ||13 ||",
  "SA11n1092:27": "bāhyā bhāvā mayā tadvacchakyā vārayituṃ na hi |",
  "SA11n1092:28": "svacittaṃ vārayiṣyāmi kiṃ mamānyairnivāritaiḥ ||14 ||",
  "SA11n1092:29": "sahāpi vākśarīrābhyāṃ mandavṛtterna tatphalam |",
  "SA11n1092:30": "yatpaṭorekakasyāpi cittasya brahmatādikam ||15 ||",
  "SA11n1092:31": "japāstapāṃsi sarvāṇi dīrghakālakṛtānyapi |",
  "SA11n1092:32": "anyacittena mandena vṛthaivetyāha sarvavit ||16 ||",
  "SA11n1092:33": "duḥkhaṃ hantuṃ sukhaṃ prāptuṃ te bhramanti mudhāmbare |",
  "SA11n1092:34": "yairetaddharmasarvasvaṃ cittaṃ guhyaṃ na bhāvitam ||17 ||",
  "SA11n1092:35": "tasmātsvadhiṣṭhitaṃ cittaṃ mayā kāryaṃ surakṣitam |",
  "SA11n1092:36": "cittarakṣāvrataṃ mukttvā bahubhiḥ kiṃ mama vrataiḥ ||18 ||",
  "SA11n1092:37": "yathā capalamadhyastho rakṣati vraṇamādarāt |",
  "SA11n1092:38": "evaṃ durjanamadhyastho rakṣeccittavraṇaṃ sadā ||19 ||",
  "SA11n1092:39": "vraṇaduḥkhalavādbhīto rakṣāmi vraṇamādarāt |",
  "SA11n1092:40": "saṃghātaparvatāghātādbhītaścittavraṇaṃ na kim ||20 ||",
  "SA11n1092:41": "anena hi vihāreṇa viharan durjaneṣvapi |",
  "SA11n1092:42": "pramadājanamadhye'pi yatirdhīro na khaṇḍyate ||21 ||",
  "SA11n1092:43": "lābhā naśyantu me kāmaṃ satkāraḥ kāyajīvitam |",
  "SA11n1092:44": "naśyatvanyacca kuśalaṃ mā tu cittaṃ kadācana ||22 ||",
  "SA11n1092:45": "cittaṃ rakṣitukāmānāṃ mayaiṣa kriyate'ñjaliḥ |",
  "SA11n1092:46": "smṛtiṃ ca saṃprajanyaṃ ca sarvayatnena rakṣata ||23 ||",
  "SA11n1092:47": "vyādhyākulo naro yadvanna kṣamaḥ sarvakarmasu |",
  "SA11n1092:48": "tathābhyāṃ vikalaṃ cittaṃ na kṣamaṃ sarvakarmasu ||24 ||",
  "SA11n1092:49": "asaṃprajanyacittasya śrutacintitabhāvitam |",
  "SA11n1092:50": "sacchidrakumbhajalavanna smṛtāvavatiṣṭhate ||25 ||",
  "SA11n1092:51": "aneke śrutavanto'pi śrāddhā yatnaparā api |",
  "SA11n1092:52": "asaṃprajanyadoṣeṇa bhavantyāpattikaśmalāḥ ||26 ||",
  "SA11n1092:53": "asaṃprajanyacaureṇa smṛtimoṣānusāriṇā |",
  "SA11n1092:54": "upacityāpi puṇyāni muṣitā yānti durgatim ||27 ||",
  "SA11n1092:55": "kleśataskarasaṃgho'yamavatāragaveṣakaḥ |",
  "SA11n1092:56": "prāpyāvatāraṃ muṣṇāti hanti sadgatijīvitam ||28 ||",
  "SA11n1092:57": "tasmātsmṛtirmanodvārānnāpaneyā kadācana |",
  "SA11n1092:58": "gatāpi pratyupasthāpyā saṃsmṛtyāpāyikīṃ vyathām ||29 ||",
  "SA11n1092:59": "upādhyāyānuśāsanyā bhītyāpyādarakāriṇām |",
  "SA11n1092:60": "dhanyānāṃ gurusaṃvāsātsukaraṃ jāyate smṛtiḥ ||30 ||",
  "SA11n1092:61": "buddhāśca bodhisattvāśca sarvatrāvyāhatekṣaṇāḥ |",
  "SA11n1092:62": "sarvamevāgratasteṣāṃ teṣāmasmi puraḥ sthitaḥ ||31 ||",
  "SA11n1092:63": "iti dhyātvā tathā tiṣṭhet trapādarabhayānvitaḥ |",
  "SA11n1092:64": "buddhānusmṛtirapyevaṃ bhavettasya muhurmuhuḥ ||32 ||",
  "SA11n1092:65": "saṃprajanyaṃ tadāyāti na ca yātyāgataṃ punaḥ |",
  "SA11n1092:66": "smṛtiryadā manodvāre rakṣārthamavatiṣṭhate ||33 ||",
  "SA11n1092:67": "pūrvaṃ tāvadidaṃ cittaṃ sadopasthāpyamīdṛśam |",
  "SA11n1092:68": "nirindriyeṇeva mayā sthātavyaṃ kāṣṭhavatsadā ||34 ||",
  "SA11n1092:69": "niṣphalā netravikṣepā na kartavyāḥ kadācana |",
  "SA11n1092:70": "nidhyāyantīva satataṃ kāryā dṛṣṭiradhogatā ||35 ||",
  "SA11n1092:71": "dṛṣṭiviśrāmahetostu diśaḥ paśyetkadācana |",
  "SA11n1092:72": "ābhāsamātraṃ dṛṣṭvā ca svāgatārthaṃ vilokayet ||36 ||",
  "SA11n1092:73": "mārgādau bhayabodhārthaṃ muhuḥ paśyeccaturdiśam |",
  "SA11n1092:74": "diśo viśramya vīkṣeta parāvṛtyaiva pṛṣṭhataḥ ||37 ||",
  "SA11n1092:75": "saredapasaredvāpi puraḥ paścānnirūpya ca |",
  "SA11n1092:76": "evaṃ sarvāsvavasthāsu kāryaṃ buddhvā samācaret ||38 ||",
  "SA11n1092:77": "kāyenaivamavastheyamityākṣipya kriyāṃ punaḥ |",
  "SA11n1092:78": "kathaṃ kāyaḥ sthita iti draṣṭavyaṃ punarantarā ||39 ||",
  "SA11n1092:79": "nirūpyaḥ sarvayatnena cittamattadvipastathā |",
  "SA11n1092:80": "dharmacintāmahāstambhe yathā baddho na mucyate ||40 ||",
  "SA11n1092:81": "kutra me vartata iti pratyavekṣyaṃ tathā manaḥ |",
  "SA11n1092:82": "samādhānadhuraṃ naiva kṣaṇamapyutsṛjedyathā ||41 ||",
  "SA11n1092:83": "bhayotsavādisaṃbandhe yadyaśakto yathāsukham |",
  "SA11n1092:84": "dānakāle tu śīlasya yasmāduktamupekṣaṇam ||42 ||",
  "SA11n1092:85": "yad buddhvā kartumārabdhaṃ tato'nyanna vicintayet |",
  "SA11n1092:86": "tadeva tāvanniṣpādyaṃ tadgatenāntarātmanā ||43 ||",
  "SA11n1092:87": "evaṃ hi sukṛtaṃ sarvamanyathā nobhayaṃ bhavet |",
  "SA11n1092:88": "asaṃprajanyakleśo'pi vṛddhiṃ caivaṃ gamiṣyati ||44 ||",
  "SA11n1092:89": "nānāvidhapralāpeṣu vartamāneṣvanekadhā |",
  "SA11n1092:90": "kautūhaleṣu sarveṣu hanyādautsukyamāgatam ||45 ||",
  "SA11n1092:91": "mṛnmardanatṛṇacchedarekhādyaphalamāgatam |",
  "SA11n1092:92": "smṛtvā tāthāgatīṃ śikṣāṃ bhītastatkṣaṇamutsṛjet ||46 ||",
  "SA11n1092:93": "yadā calitukāmaḥ syādvaktukāmo'pi vā bhavet |",
  "SA11n1092:94": "svacittaṃ pratyavekṣyādau kuryāddhairyeṇa yuktimat ||47 ||",
  "SA11n1092:95": "anunītaṃ pratihataṃ yadā paśyetsvakaṃ manaḥ |",
  "SA11n1092:96": "na kartavyaṃ na vaktavyaṃ sthātavyaṃ kāṣṭhavattadā ||48 ||",
  "SA11n1092:97": "uddhataṃ sopahāsaṃ vā yadā mānamadānvitam |",
  "SA11n1092:98": "sotprāsātiśayaṃ vakraṃ vañcakaṃ ca mano bhavet ||49 ||",
  "SA11n1092:99": "yadātmotkarṣaṇābhāsaṃ parapaṃsanameva vā |",
  "SA11n1092:100": "sādhikṣepaṃ sasaṃrambhaṃ sthātavyaṃ kāṣṭhavattadā ||50 ||",
  "SA11n1092:101": "lābhasatkārakīrtyarthi parivārārthi vā punaḥ |",
  "SA11n1092:102": "upasthānārthe me cittaṃ tasmāttiṣṭhāmi kāṣṭhavat ||51 ||",
  "SA11n1092:103": "parārtharūkṣaṃ svārthārthi pariṣatkāmameva vā |",
  "SA11n1092:104": "vaktumicchati me cittaṃ tasmāttiṣṭhāmi kāṣṭhavat ||52 ||",
  "SA11n1092:105": "asahiṣṇvalasaṃ bhītaṃ pragalbhaṃ mukharaṃ tathā |",
  "SA11n1092:106": "svapakṣābhiniviṣṭaṃ ca tasmāttiṣṭhāmi kāṣṭhavat ||53 ||",
  "SA11n1092:107": "evaṃ saṃkliṣṭamālokya niṣphalārambhi vā manaḥ |",
  "SA11n1092:108": "nigṛhṇīyād dṛḍhaṃ śūraḥ pratipakṣeṇa tatsadā ||54 ||",
  "SA11n1092:109": "suniścitaṃ suprasannaṃ dhīraṃ sādaragauravam |",
  "SA11n1092:110": "salajjaṃ sabhayaṃ śāntaṃ parārādhanatatparam ||55 ||",
  "SA11n1092:111": "parasparaviruddhābhirbālecchābhirakheditam |",
  "SA11n1092:112": "kleśotpādādidaṃ hyetadeṣāmiti dayānvitam ||56 ||",
  "SA11n1092:113": "ātmasattvavaśaṃ nityamanavadyeṣu vastuṣu |",
  "SA11n1092:114": "nirmāṇamiva nirmānaṃ dhārayāmyeṣa mānasam ||57 ||",
  "SA11n1092:115": "cirātprāptaṃ kṣaṇavaraṃ smṛtvā smṛtvā muhurmuhuḥ |",
  "SA11n1092:116": "dhārayāmīdṛśaṃ cittamaprakampyaṃ sumeruvat ||58 ||",
  "SA11n1092:117": "gṛdhrairāmiṣasaṃgṛddhaiḥ kṛṣyamāṇa itastataḥ |",
  "SA11n1092:118": "na karotyanyathā kāyaḥ kasmādatra pratikriyām ||59 ||",
  "SA11n1092:119": "rakṣasīmaṃ manaḥ kasmādātmīkṛtya samucchrayam |",
  "SA11n1092:120": "tvattaścetpṛthagevāyaṃ tenātra tava ko vyayaḥ ||60 ||",
  "SA11n1092:121": "na svīkaroṣi he mūḍha kāṣṭhaputtalakaṃ śucim |",
  "SA11n1092:122": "amedhyaghaṭitaṃ yantraṃ kasmādrakṣasi pūtikam ||61 ||",
  "SA11n1092:123": "imaṃ carmapuṭaṃ tāvatsvabuddhyaiva pṛthakkuru |",
  "SA11n1092:124": "asthipañjarato māṃsaṃ prajñāśastreṇa mocaya ||62 ||",
  "SA11n1092:125": "asthīnyapi pṛthakkṛtvā paśya majjānamantataḥ |",
  "SA11n1092:126": "kimatra sāramastīti svayameva vicāraya ||63 ||",
  "SA11n1092:127": "evamanviṣya yatnena na dṛṣṭaṃ sāramatra te |",
  "SA11n1092:128": "adhunā vada kasmāttvaṃ kāyamadyāpi rakṣasi ||64 ||",
  "SA11n1092:129": "na khāditavyamaśuci tvayā peyaṃ na śoṇitam |",
  "SA11n1092:130": "nāntrāṇi cūṣitavyāni kiṃ kāyena kariṣyasi ||65 ||",
  "SA11n1092:131": "yuktaṃ gṛdhraśṛgālāderāhārārthaṃ tu rakṣitum |",
  "SA11n1092:132": "karmopakaraṇaṃ tvetanmanuṣyāṇāṃ śarīrakam ||66 ||",
  "SA11n1092:133": "evaṃ te rakṣataścāpi mṛtyurācchidya nirdayaḥ |",
  "SA11n1092:134": "kāyaṃ dāsyati gṛdhrebhyastadā tvaṃ kiṃ kariṣyasi ||67 ||",
  "SA11n1092:135": "na sthāsyatīti bhṛtyāya na vastrādi pradīyate |",
  "SA11n1092:136": "kāyo yāsyati khāditvā kasmāttvaṃ kuruṣe vyayam ||68 ||",
  "SA11n1092:137": "datvāsmai vetanaṃ tasmātsvārthaṃ kuru mano'dhunā |",
  "SA11n1092:138": "na hi vaitanikopāttaṃ sarvaṃ tasmai pradīyate ||69 ||",
  "SA11n1092:139": "kāye naubuddhimādhāya gatyāgamananiśrayāt ||",
  "SA11n1092:140": "yathākāmaṃgamaṃ kāyaṃ kuru sattvārthasiddhaye ||70 ||",
  "SA11n1092:141": "evaṃ vaśīkṛtasvātmā nityaṃ smitamukho bhavet |",
  "SA11n1092:142": "tyajed bhṛkuṭisaṃkocaṃ pūrvābhāṣī jagatsuhṛt ||71 ||",
  "SA11n1092:143": "saśabdapātaṃ sahasā na pīṭhādīn vinikṣipet |",
  "SA11n1092:144": "nāsphālayetkapāṭaṃ ca syānniḥśabdaruciḥ sadā ||72 ||",
  "SA11n1092:145": "bako biḍālaścauraśca niḥśabdo nibhṛtaścaran |",
  "SA11n1092:146": "prāpnotyabhimataṃ kāryamevaṃ nityaṃ yatiścaret ||73 ||",
  "SA11n1092:147": "paracodanadakṣāṇāmanadhīṣṭopakāriṇām |",
  "SA11n1092:148": "pratīcchecchirasā vākyaṃ sarvaśiṣyaḥ sadā bhavet ||74 ||",
  "SA11n1092:149": "subhāṣiteṣu sarveṣu sādhukāramudīrayet |",
  "SA11n1092:150": "puṇyakāriṇamālokya stutibhiḥ saṃpraharṣayet ||75 ||",
  "SA11n1092:151": "parokṣaṃ ca guṇān brūyādanubrūyācca toṣataḥ |",
  "SA11n1092:152": "svavarṇe bhāṣyamāṇe ca bhāvayettadguṇajñatām ||76 ||",
  "SA11n1092:153": "sarvārambhā hi tuṣṭyarthāḥ sā vittairapi durlabhā |",
  "SA11n1092:154": "bhokṣye tuṣṭimukhaṃ tasmātparaśramakṛtairguṇaiḥ ||77 ||",
  "SA11n1092:155": "na cātra me vyayaḥ kaścitparatra ca mahatsukham |",
  "SA11n1092:156": "aprītiduḥkhaṃ dveṣaistu mahadduḥkhaṃ paratra ca ||78 ||",
  "SA11n1092:157": "viśvastavinyastapadaṃ vispaṣṭārthaṃ manoramam |",
  "SA11n1092:158": "śrutisaukhyaṃ kṛpāmūlaṃ mṛdumandasvaraṃ vadet ||79 ||",
  "SA11n1092:159": "ṛju paśyetsadā sattvāṃścakṣuṣā saṃpibanniva |",
  "SA11n1092:160": "etāneva samāśritya buddhatvaṃ me bhaviṣyati ||80 ||",
  "SA11n1092:161": "sātatyābhiniveśotthaṃ pratipakṣotthameva ca |",
  "SA11n1092:162": "guṇopakārikṣetre ca duḥkhite ca mahacchubham ||81 ||",
  "SA11n1092:163": "dakṣa utthānasaṃpannaḥ svayaṃkārī sadā bhavet |",
  "SA11n1092:164": "nāvakāśaḥ pradātavyaḥ kasyacitsarvakarmasu ||82 ||",
  "SA11n1092:165": "uttarottarataḥ śreṣṭhā dānapāramitādayaḥ |",
  "SA11n1092:166": "netarārthaṃ tyajecchreṣṭhāmanyatrācārasetutaḥ ||83 ||",
  "SA11n1092:167": "evaṃ buddhvā parārtheṣu bhavetsatatamutthitaḥ |",
  "SA11n1092:168": "niṣiddhamapyanujñātaṃ kṛpālorarthadarśinaḥ ||84 ||",
  "SA11n1092:169": "vinipātagatānāthavratasthān saṃvibhajya ca |",
  "SA11n1092:170": "bhuñjīta madhyamāṃ mātrāṃ tricīvarabahistyajet ||85 ||",
  "SA11n1092:171": "saddharmasevakaṃ kāyamitarārthaṃ na pīḍayet |",
  "SA11n1092:172": "evameva hi sattvānāmāśāmāśu prapūrayet ||86 ||",
  "SA11n1092:173": "tyajenna jīvitaṃ tasmādaśuddhe karuṇāśaye |",
  "SA11n1092:174": "tulyāśaye tu tattyājyamitthaṃ na parihīyate ||87 ||",
  "SA11n1092:175": "dharmaṃ nirgaurave svasthe na śiroveṣṭite vadet |",
  "SA11n1092:176": "sacchatradaṇḍaśastre ca nāvaguṇṭhitamastake ||88 ||",
  "SA11n1092:177": "gambhīrodāramalpeṣu na strīṣu puruṣaṃ vinā |",
  "SA11n1092:178": "hīnotkṛṣṭeṣu dharmeṣu samaṃ gauravamācaret ||89 ||",
  "SA11n1092:179": "nodāradharmapātraṃ ca hīne dharme niyojayet |",
  "SA11n1092:180": "na cācāraṃ parityajya sūtramantraiḥ pralobhayet ||90 ||",
  "SA11n1092:181": "dantakāṣṭhasya kheṭasya visarjanamapāvṛtam |",
  "SA11n1092:182": "neṣṭaṃ jale sthale bhogye mūtrādeścāpi garhitam ||91 ||",
  "SA11n1092:183": "mukhapūraṃ na bhuñjīta saśabdaṃ prasṛtānanam |",
  "SA11n1092:184": "pralambapādaṃ nāsīta na bāhū mardayetsamam ||92 ||",
  "SA11n1092:185": "naikayānyastriyā kuryādyānaṃ śayanamāsanam |",
  "SA11n1092:186": "lokāprasādakaṃ sarvaṃ dṛṣṭvā pṛṣṭvā ca varjayet ||93 ||",
  "SA11n1092:187": "nāṅgulyā kārayetkiṃciddakṣiṇena tu sādaram |",
  "SA11n1092:188": "samastenaiva hastena mārgamapyevamādiśet ||94 ||",
  "SA11n1092:189": "na bāhūtkṣepakaṃ kaṃcicchabdayedalpasaṃbhrame |",
  "SA11n1092:190": "acchaṭādi tu kartavyamanyathā syādasaṃvṛtaḥ || 95 ||",
  "SA11n1092:191": "nāthanirvāṇaśayyāvacchayītepsitayā diśā |",
  "SA11n1092:192": "saṃprajānaṃllaghūtthānaḥ prāgavaśyaṃ niyogataḥ || 96 ||",
  "SA11n1092:193": "ācāro bodhisattvānāmaprameya uadāhṛtaḥ |",
  "SA11n1092:194": "cittaśodhanamācāraṃ niyataṃ tāvadācaret || 97 ||",
  "SA11n1092:195": "rātriṃdivaṃ ca triskandhaṃ triṣkālaṃ ca pravartayet |",
  "SA11n1092:196": "śeṣāpattiśamastena bodhicittajināśrayāt || 98 ||",
  "SA11n1092:197": "yā avasthāḥ prapadyeta svayaṃ paravaśo'pi vā |",
  "SA11n1092:198": "tāsvavasthāsu yāḥ śikṣāḥ śikṣettā eva yatnataḥ || 99 ||",
  "SA11n1092:199": "na hi tadvidyate kiṃcidyanna śikṣyaṃ jinātmajaiḥ |",
  "SA11n1092:200": "na tadasti na yatpuṇyamevaṃ viharataḥ sataḥ || 100 ||",
  "SA11n1092:201": "pāraṃparyeṇa sākṣādvā sattvārthaṃ nānyadācaret |",
  "SA11n1092:202": "sattvānāmeva cārthāya sarvaṃ bodhāya nāmayet || 101 ||",
  "SA11n1092:203": "sadā kalyāṇamitraṃ ca jīvitārthe'pi na tyajet |",
  "SA11n1092:204": "bodhisattvavratadharaṃ mahāyānārthakovidam || 102 ||",
  "SA11n1092:205": "śrīsaṃbhavavimokṣācca śikṣedyadguruvartanam |",
  "SA11n1092:206": "etaccānyacca buddhoktaṃ jñeyaṃ sūtrāntavācanāt || 103 ||",
  "SA11n1092:207": "śikṣāḥ sūtreṣu dṛśyante tasmātsūtrāṇi vācayet |",
  "SA11n1092:208": "ākāśagarbhasūtre ca mūlāpattīrnirūpayet || 104 ||",
  "SA11n1092:209": "śikṣāsamuccayo'vaśyaṃ draṣṭavyaśca punaḥ punaḥ |",
  "SA11n1092:210": "vistareṇa sadācāro yasmāttatra pradarśitaḥ || 105 ||",
  "SA11n1092:211": "saṃkṣepeṇāthavā tāvatpaśyetsūtrasamuccayam |",
  "SA11n1092:212": "āryanāgārjunābaddhaṃ dvitīyaṃ ca prayatnataḥ || 106 ||",
  "SA11n1092:213": "yato nivāryate yatra yadeva ca niyujyate |",
  "SA11n1092:214": "tallokacittarakṣārthaṃ śikṣāṃ dṛṣṭvā samācaret || 107 ||",
  "SA11n1092:215": "etadeva samāsena saṃprajanyasya lakṣaṇam |",
  "SA11n1092:216": "yatkāyacittāvasthāyāḥ pratyavekṣā muhurmuhuḥ || 108 ||",
  "SA11n1092:217": "kāyenaiva paṭhiṣyāmi vākpāṭhena tu kiṃ bhavet |",
  "SA11n1092:218": "cikitsāpāṭhamātreṇa rogiṇaḥ kiṃ bhaviṣyati || 109 ||",
  "SA11n1092:219": "iti prajñākaramativiracitāyāṃ bodhicaryāvatārapañjikāyāṃ",
  "SA11n1092:220": "saṃprajanyarakṣaṇaṃ nāma pañcamaḥ paricchedaḥ ||"
}