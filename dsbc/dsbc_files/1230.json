{
    "1230:0": "apohasiddhiḥ|",
    "1230:1": "namaḥ śrīlokanāthāya||",
    "1230:2": "apohaḥ śabdārtho nirucyate|",
    "1230:3": "nanu ko'yaṃ apoho nāma ?",
    "1230:4": "kimidaṃ anyasmādapohyate;",
    "1230:5": "asmādvā anyadapohyate;",
    "1230:6": "asmin vānyadapohyata iti vyutpattyā vijātivyāvṛttaṃ vāhya meva vivakṣitaṃ;",
    "1230:7": "buddhyākāro vā;",
    "1230:8": "yadi vā apohanaṃ apoha ityanya vyāvṛttimātraṃ iti trayaḥ pakṣāḥ|",
    "1230:9": "na tāvadādimau pakṣau,",
    "1230:10": "apohanāmnā vidhereva vivakṣitatvāt;",
    "1230:11": "antimo'pyasaṅgataḥ prati tivādhitatvāt;",
    "1230:12": "tathāhi parvvatoddeśe vanhirastīti śābdau pratītirvvidhirūpamevollikhantī lakṣyate;",
    "1230:13": "nānagnirnabhavatīti nivṛttimātramāmukhayantī|",
    "1230:14": "yacca pratyakṣavādhitaṃ na tatra sādhanāntarāvakāśa ityatiprasiddham|",
    "1230:15": "atha yadyapi nivṛttimahaṃ pratyemīti na vikalpaḥ|",
    "1230:16": "tathāpi nivṛttapadārthollekha eva nivṛttyullekhaḥ|",
    "1230:17": "na hyanantarbhāvitaviśeṣaṇapratīti vviśiṣṭapratītiḥ|",
    "1230:18": "tato yathā sāmānyamahaṃ pratyemīti vikalpābhāve'pi sādhāraṇākāraparisphuraṇāt vikalpabuddhiḥ sāmānyabuddhiḥ pareṣām;",
    "1230:19": "tathā nivṛttapratyayā kṣiptā nivṛttibuddhirapohapratītivyavahāramātanotīti cet ?",
    "1230:20": "nanu sādhāraṇākāraparisphuraṇe vidhirūpatayā yadi sāmānyabodhavyavasthā;",
    "1230:21": "tat kimāyātamasphu radabhāvākāre cetasi nivṛttipratītivyavasthāyāḥ|",
    "1230:22": "tato nivṛttimahaṃ pratyemītyevamākārābhāve'pi nivṛttyākārasphuraṇaṃ yadi syāt,",
    "1230:23": "ko nāma nivṛttipratītisthitimapalapet|",
    "1230:24": "anyathā'sati pratibhāse tatpratītivyavahṛtiriti gavākārepi cetasi turagabodha ityastu|",
    "1230:25": "atha viśeṣaṇatayā antarbhūtā nivṛttipratītirityuktaṃ,",
    "1230:26": "tathāpi yadyagavāpoḍha itīdṛśā kārovikalpastadā viśeṣaṇatayā tadanupraveśo bhavatu,",
    "1230:27": "kintu gauriti pratītiḥ|",
    "1230:28": "tadā ca satopi nivṛttilakṣaṇasya viśeṣaṇasya tatrānutkalanāt;",
    "1230:29": "kathaṃ tat pratītivyavasthā|",
    "1230:30": "athaivaṃ matiḥ|",
    "1230:31": "yadvidhirūpaṃ sphuritaṃ tasya parāpoho'pyastīti tatpratītirucyate|",
    "1230:32": "tathāpi sambandhamātramapohasya vidhireva sākṣānnirbhāsī|",
    "1230:33": "api caivamadhyakṣasyā pyapohaviṣayatvamanivāryam|",
    "1230:34": "viśeṣato vikalpādekavyāvṛttollekhino'khilānyavyāvṛttamīkṣamāṇasya|",
    "1230:35": "tasmādvidhyākārāvagrahādadhyakṣavadvikalpasyāpi vidhiviṣayatvameva nānyāpohaviṣayatvamiti kathamapohaḥ śabdārtho ghuṣyate||",
    "1230:36": "atrābhidhīyate||",
    "1230:37": "nāsmābhirapohaśabdena vidhireva kevalo'bhipretaḥ|",
    "1230:38": "nāpyanyavyāvṛttimātraṃ,",
    "1230:39": "kintvanyāpohaviśiṣṭo vidhiḥ śabdānāmarthaḥ|",
    "1230:40": "tataśca na pratyekapakṣopanipātidoṣāvakāśaḥ|",
    "1230:41": "yattu goḥ pratītau na tadātmāparātmeti sāmarthyādapohaḥ paścānniścīyata iti vidhivādināṃ matam;",
    "1230:42": "anyāpohapratītau vā sāmarthyāt anyāpoḍhovadhāryyate iti pratiṣedhavādināṃ matam|",
    "1230:43": "tadasundaram|",
    "1230:44": "prāthamikasyāpi pratipattikramādarśanāt|",
    "1230:45": "na hi vidhiṃ pratīpadya kaścidarthāpattitaḥ paścādapohamavagacchati;",
    "1230:46": "apohaṃ vā pratipadyānyāpodam;",
    "1230:47": "tasmād goḥ pratipattiriti anyāpoḍhapratipattirucyate|",
    "1230:48": "yadyapi cānyāpoḍhaśabdānullekha uktaḥ|",
    "1230:49": "tathāpi nāpratipattireva,",
    "1230:50": "viśeṣaṇabhūtasyānyāpohasya agavāpoḍha eva gośabdasya niveśitatvāt|",
    "1230:51": "yathā nīlotpale niveśitādindīvaraśabdānnīlotpala pratītau tatkāla eva nīlimasphuraṇamanivāryyam;",
    "1230:52": "tathā gośabdādapyagavāpoḍhe niveśitāt go-pratītau tulyakālameva viśeṣaṇatvāt ago[']pohasphuraṇamanivāryyam|",
    "1230:53": "yathā pratyakṣasya prasahya rūpābhāvagrahaṇamabhāvavikalpotpādana śaktireva|",
    "1230:54": "tathā vidhivikalpānāmapi tadanurūpānuṣṭhānadānaśaktirevābhāvagrahaṇamabhidhīyate|",
    "1230:55": "paryyudāsarūpābhāvagrahaṇantu niyata svarūpasambedanamubhayoraviśiṣṭaṃ;",
    "1230:56": "anyathā yadi śabdādarthapratipattikāle kalito na parāpohaḥ;",
    "1230:57": "kathamanyaparihāreṇa pravṛttiḥ|",
    "1230:58": "tato gāṃ vadhāneti codito'śvādīnapi vadhnīyāt|",
    "1230:59": "yadapyavocadvācaspatiḥ;",
    "1230:60": "jātimatyo vyaktavyaḥ;",
    "1230:61": "vikalpānāṃ śabdānāñca gocaraḥ;",
    "1230:62": "tāsāñca tadvatīnāṃ rūpamatajjātīyaparāvṛttamityarthatastadavagaterna gāmbadhāneti co dito'śvādīn badhnāti|",
    "1230:63": "tadapyanenaiva nirastaṃ yato jāteradhikāyāḥ prakṣepe'pi vyaktīnāṃ rūpamatajjātīyavyāvṛttameva cet,",
    "1230:64": "tadā tenaiva rūpeṇa śabdavikalpayorviṣayībhavantīnāṃ kathamatadyāvṛttiparihāraḥ?",
    "1230:65": "atha na vijātīyavyāvṛttaṃ vyaktirūpaṃ,",
    "1230:66": "tathāpratītaṃ,",
    "1230:67": "vā tadā jātiprasāda eṣa iti kathamarthatopi tadavagatirityuktaprāyam|",
    "1230:68": "atha jātivalādevānyato vyāvṛttam|",
    "1230:69": "bhavatu jātivalāt svahetuparamparāvalādvānyavyāvṛttam|",
    "1230:70": "ubhayathāpi vyāvṛttapratipattau vyāvṛttipratipattirastyeva|",
    "1230:71": "nacāgo[']poḍhe gośabdasaṅketavidhāvanyonyāśrayadoṣaḥ|",
    "1230:72": "sāmānye tadvati vā saṅkete'pi taddoṣāvakāśāt|",
    "1230:73": "na hi sāmānyaṃ nāma sāmānyamātramabhipretam turagepi gośabdasaṅketaprasaṅgāt|",
    "1230:74": "kintu gotvam|",
    "1230:75": "tāvatā ca sa eva doṣaḥ|",
    "1230:76": "gavāparijñāne gotvasāmānyāparijñānāt|",
    "1230:77": "gotvasāmānyāparijñane gośabdavācyāparijñānāt|",
    "1230:78": "tasmāt ekapiṇḍadarśanapūrvvako yaḥ sarvvavyaktisādhāraṇa iva bahiradhya sto vikalpabudhyākāraḥ,",
    "1230:79": "tatrāyaṃ gauriti saṅketakaraṇe netaretarāśrayadoṣaḥ|",
    "1230:80": "abhimate ca gośabdapravṛttāvagośabdena śeṣasyāpyabhidhāna mucitam|",
    "1230:81": "na cānyāpoḍhā nyāpohayorvvirodhoviśeṣyaviśeṣaṇakṣatirvvā;",
    "1230:82": "parasparavyavacchedābhāvāt,",
    "1230:83": "sāmānādhikaraṇyasadbhāvāt,",
    "1230:84": "bhūtalaghaṭābhāvavat|",
    "1230:85": "svābhāvena hi virodho na parābhāvenetyābālaprasiddhaṃ|",
    "1230:86": "eṣa panthāḥ śrughnamupatiṣṭhata ityatrāpyapoho gamyata eva;",
    "1230:87": "aprakṛta pathāntarāpekṣayā eṣa eva|",
    "1230:88": "śrughnapratyanīkāniṣṭasthānāpekṣayā śrughnameva|",
    "1230:89": "araṇyamārgavadvicchedābhāvādupatiṣṭhata eva|",
    "1230:90": "sārthadūtādivyavacchedena panthāeveti pratipadaṃ vyavacchedasya sulabhatvāt tasmādapohadharmmaṇo vidhirūpasya śabdādavagatiḥ;",
    "1230:91": "puṇḍarīkaśabdādiva śvetimaviśiṣṭasya padmasya|",
    "1230:92": "yadyevaṃ vidhireva śabdārthovaktumucitaḥ|",
    "1230:93": "kathamapoho gīyata iti cet ?",
    "1230:94": "uktamatrāpohaśabdenānyāpohaviśiṣṭo vidhirucyate;",
    "1230:95": "tatra vidhau pratīyamāne viśeṣaṇatayā tulyakālamanyāpohapratītiriti|",
    "1230:96": "na caivaṃ pratyakṣasyāpyapohaviṣayatvavyavasthā karttumucitā;",
    "1230:97": "tasya śābdapratyayasyeva vastuviṣayatve vivādābhāvāt|",
    "1230:98": "vidhiśabdena ca yathādhyavasāyamatadrūpa parāvṛtto bāhyorthobhimataḥ|",
    "1230:99": "yathāpratibhāsaṃ buḍdhyākāraśca;",
    "1230:100": "tatra vāhyorthodhyavasāyādeva śabdavācyo vyavasthāpyate|",
    "1230:101": "na svalakṣaṇaparisphūrttyā pratyakṣavaddeśakālāvasthāniyatapravyakta svalakṣaṇāsphuraṇāt|",
    "1230:102": "yacchāstraṃ||",
    "1230:103": "śabdenāvyāpṛtākhyasya buddhvāvapratibhāsanāt|",
    "1230:104": "arthasya dṛṣṭāviveti,",
    "1230:105": "indriyaśabdasvabhāvopāyabhedāt ekasyaiva pratibhāsa bheda iti cet?",
    "1230:106": "atrāpyuktam|",
    "1230:107": "jāto nāmāśrayonyānyaḥ cetasāntasya vastunaḥ|",
    "1230:108": "ekasyaiva kuto rūpaṃ bhinnākārāvabhāsi tat||",
    "1230:109": "na hi spaṣṭāspaṣṭe dve rūpe parasparaviruḍdhe ekasya vastunaḥ staḥ;",
    "1230:110": "yata ekenendriyabuḍdhau pratibhāsetānyena vikalpe,",
    "1230:111": "tathā sati vastuna eva bhedaprāpteḥ;",
    "1230:112": "na hi svarūpabhedādaparo vastubhedaḥ|",
    "1230:113": "na ca pratibhāsabhedādapara svarūpabhedaḥ;",
    "1230:114": "anyathā trailokyamekameva vastu syāt|",
    "1230:115": "dūrāsannadeśavarttinoḥ puruṣayoḥ ekatra śākhini spaṣṭāspaṣṭapratibhāsabhedepi na śākhibheda iti cet ?",
    "1230:116": "na brūmaḥ pratibhāsabhedobhinnavastu niyataḥ|",
    "1230:117": "kintu , ekaviṣayatvābhāvaniyata iti|",
    "1230:118": "tato yatrārthakriyābhedādisacivaḥ pratibhāsabhedaḥ tatra vastubhedaḥ, ghaṭavat|",
    "1230:119": "anyatra punarnniyame naikaviṣayatāṃ pariharatītyekapratibhāso bhrāntaḥ|",
    "1230:120": "etena yadāha vācaspatiḥ;",
    "1230:121": "na ca śabdapratyakṣayovvastugocaratve pratyayābhedaḥ kāraṇabhedena pārokṣyāpārokṣyabhedopapatteriti|",
    "1230:122": "tannopayogi|",
    "1230:123": "parokṣapratyayasya vastugocaratvāsamarthanāt|",
    "1230:124": "parokṣatāśrayastu kāraṇabheda indriyagocaragrahaṇaviraheṇaiva kṛtārthaḥ|",
    "1230:125": "tanna śābde pratyaye svalakṣaṇam parisphurati kiñca svalakṣaṇātmani vastuni vācye sarvvātmanā pratipatteḥ,",
    "1230:126": "vidhiniṣedhayorayogaḥ|",
    "1230:127": "tasya hi sadbhāvestīti vyartha,",
    "1230:128": "nāstītyasamartham;",
    "1230:129": "asadbhāve nāstīti vyarthamastī tyasamartham|",
    "1230:130": "asti cāstyādipadaprayogaḥ|",
    "1230:131": "tasmāt śabdapratibhāsasya vāhyārthabhāvābhāvasādhāraṇyaṃ na tadviṣayatāṃ kṣamate|",
    "1230:132": "yacca vācaspatinā jātimabdyaktivācyatāṃ svavācaiva prastu tyānanantarameva na ca śabdārthasya jāterbhāvābhāvasādhāraṇyaṃ nopapadyate;",
    "1230:133": "sā hi svarūpato nityāpi deśakālaviprakīrṇānekavyaktyāśrayatayā bhāvābhāvasādhāraṇībhavannastinā stisambandhayogyā;",
    "1230:134": "varttamānavyaktisambandhitā hi jāterastitā;",
    "1230:135": "atītānāgatavyaktisambandhitā ca nāstiteti sandigdhavyatirekitvādanaikāntikambhāvābhāvasādhāraṇyamanyathāsiḍvaṃ veti vilapitaṃ|",
    "1230:136": "tāvanna prakṛtakṣatiḥ|",
    "1230:137": "jātau bharaṃ nyasyatā svalakṣaṇāvācyatvasya svayaṃ svīkārāt|",
    "1230:138": "kiñca sarvvatra padārthasya svalakṣaṇasvarūpeṇaivāstitvādikaṃ cintyate|",
    "1230:139": "jātestu varttamānādivyaktisambandho stitvādikamiti tu bālapratāraṇam|",
    "1230:140": "evaṃ jātimavdhyaktivacane'pi doṣaḥ;",
    "1230:141": "vyakteścet pratītisiddhiḥ,",
    "1230:142": "jātiradhikā pratīyatām,",
    "1230:143": "mā vā,",
    "1230:144": "na tu vyaktipratītidoṣanmuktiḥ|",
    "1230:145": "ete na yaducyate kaumārilaiḥ|",
    "1230:146": "sabhāgatvādeva vastuno na sādhāraṇyadoṣaḥ|",
    "1230:147": "vṛkṣatvaṃ hyanirdvāritabhāvābhāvaṃ śabdādavagamyate|",
    "1230:148": "tayoranyatareṇa śabdāntarāvagatena sambadhyata iti|",
    "1230:149": "tadapyasaṅgatam;",
    "1230:150": "sāmānyasya nityasya pratipattāvanirdvāritabhāvābhāvatvāyogāt|",
    "1230:151": "yacceḍhaṃ na ca pratyakṣasyeva śabdānāṃ arthapratyāyanaprakāro yena taddṛṣṭa ivāstyādiśabdāpekṣā na syāt;",
    "1230:152": "vicitraśaktitvāt pramāṇānāmiti tadapyaindriyakaśābdapratibhāsayorekasvarūpagrāhitve bhinnāvabhāsadūṣaṇena dūṣitam vicitraśaktitvañca pramāṇānāṃ sākṣātkārādhyavasāyābhyāmapi caritārtham|",
    "1230:153": "tato yadi pratyakṣārthapratipādanaṃ śābdena tadvadevāvabhāsaḥ syāt;",
    "1230:154": "abhavaṃśca na tadviṣayakhyāpanaṃ kṣamate|",
    "1230:155": "nanu vṛkṣaśabdena vṛkṣatvāṃśe codite sattvādyaṃśaniścayanārthamastyādipadaprayoga iti cet?",
    "1230:156": "niraṃśatvena pratyakṣasamadhigatasya svalakṣaṇasya ko'vakāśaḥ padāntareṇa;",
    "1230:157": "dharmmāntaravidhiniṣedhayoḥ pramāṇāntareṇa vā|",
    "1230:158": "pratyakṣe'pi pramāṇāntarāpekṣā dṛṣṭe ti cet ?",
    "1230:159": "bhavatu tasyāniścayātmatvāt anabhyastasvarūpaviṣaye;",
    "1230:160": "vikalpastu svayanniścayātmako yatra grāhī tatra kimapareṇa?",
    "1230:161": "asti ca śabdaliṅgāntarāpekṣā tato na vastu svarūpagrahaḥ|",
    "1230:162": "nanu bhinnā jātyādayo dharmmāḥ parasparaṃ dharmmiṇaśceti jātilakṣaṇaikadharmmadvāreṇa pratītepi śākhini dharmmāntaravattayā na pratītiriti kinna bhinnā bhidhānādhī no dharmāntarasya nīlacaloccaistaratvāderavavodhaḥ|",
    "1230:163": "tadetadasaṅgatam;",
    "1230:164": "akhaṇḍātmanaḥ svalakṣaṇasya pratyakṣe pratibhāsāt|",
    "1230:165": "dṛśyasya dharmmadharmmibhedasya pratyakṣapratikṣiptatvā danyathā sarvvaṃ sarvvatra syādityatiprasaṅgaḥ|",
    "1230:166": "kālpanikabhedāśrayastu dharmmadharmmivyavahāra iti prasādhitam śāstre;",
    "1230:167": "bhavatu vā paramārthiko dharmmadharmmibhedaḥ|",
    "1230:168": "tathāpyanayoḥ samavāyāde rdūṣitatvādupakāralakṣaṇaiva pratyāsattireṣitavyā|",
    "1230:169": "evañca yathendriyapratyāsattyā pratyakṣeṇa dharmmipratipattau sakalataddvarmmapratipattiḥ|",
    "1230:170": "tathā śabdaliṅgābhyāmapi vācyavācakādi sambandhapratibaddhābhyāṃ dharmmipratipattau niravaśeṣataḍvarmmapratipatti rbhavet;",
    "1230:171": "pratyāsattimātrasyāviśeṣāt|",
    "1230:172": "yacca vācaspatiḥ;",
    "1230:173": "nacaikopādhinā sattve viśiṣṭe tasmin gṛhīte;",
    "1230:174": "upādhyanta raviśiṣṭatabgdrahaḥ|",
    "1230:175": "svabhāvoṃ hi dravyasya upādhibhirvviśiṣyate|",
    "1230:176": "natūpādhayo vā viśeṣyatvaṃ vā tasya svabhāva iti|",
    "1230:177": "tadapi plavata eva|",
    "1230:178": "nahyabhedādupādhyantaragrahaṇañcamāsañji tam|",
    "1230:179": "bhedaṃ puraskṛtyaivopakārakagrahaṇe upakāryyagrahaṇaprasañjanāt|",
    "1230:180": "na cāgnidhūmayoḥ kāryyakāraṇabhāva iva svabhāvata eva dharmmadharmmiṇoḥ pratiniyamakalpanamucitam|",
    "1230:181": "tayorapi pramāṇāsiddha tvāt|",
    "1230:182": "pramāṇasiddhe ca svabhāvopavarṇanamiti nyāyaḥ||",
    "1230:183": "yaccātra nyāyabhūṣaṇena sūryyādigrahaṇe tadupakāryyāśeṣa vasturāśigrahaṇaprasañjanamuktam;",
    "1230:184": "tadabhiprāyānavagāhana phalam tathā hi tvanmate dharmmadharmmiṇorbhedaḥ upakāralakṣaṇaiva ca pratyāsattiḥ|",
    "1230:185": "tadopakārakagrahaṇe samānadeśasyaiva dharmmarūpasyaiva copakāryyasya grahaṇamāsañjitam|",
    "1230:186": "tat kathaṃ sūryyo pakāryyasya bhinnadeśasya dravyāntarasya vā dṛṣṭavyabhicārasya grahaṇaprasaṅgaḥ saṅgataḥ|",
    "1230:187": "tasmāt ekadharmmadvāreṇāpi vastusvarūpapratipattau sarvvātmapratīteḥ;",
    "1230:188": "kva śabdāntareṇa vidhiniṣedhāvakāśaḥ|",
    "1230:189": "asti ca, tasmānna svalakṣaṇasya śabdavikalpaliṅgapratibhāsitvamiti sthitam||",
    "1230:190": "nāpi sāmānyam śābdapratyayapratibhāsi|",
    "1230:191": "saritaḥ pāre gāvaścarantīti gavādiśabdāt sāsrāśṛṅgalāṅgūlādayo'kṣarākāraparikaritāḥ sajātīyabhedāparāmarśanāt sampiṇḍitaprāyāḥ pratibhāsante|",
    "1230:192": "na ca tadeva sāmānyam|",
    "1230:193": "varṇākṛtyakṣarākāraśrūnyaṅgotvaṃ hi kathyate|",
    "1230:194": "tadeva ca sāsrāśṛṅgādimātramakhilavyaktāvatyantavilakṣaṇamapi svalakṣaṇenaikīkriyamāṇam sāmānyamityucyate|",
    "1230:195": "tādṛśasya vāhyasyāprāpte rbhrāntirevāsau keśapratibhāsavat|",
    "1230:196": "tasmādvāsanāvaśādduḍvereva tadātmanā vivarttoyamastu,",
    "1230:197": "asadeva vā tadrūpaṃ khyātu;",
    "1230:198": "vyaktaya eva vā sajātīyabhedatiraskāreṇānyathā bhāsantā manubhavavyavadhānāt;",
    "1230:199": "smṛtipramoṣo vabhidhīyatām;",
    "1230:200": "sarvvathā nirvviṣayaḥ khalvayaṃ sāmānyapratyayaḥ;",
    "1230:201": "kva sāmānyavārttā ?",
    "1230:202": "yat punaḥ sāmānyābhāve sāmānyapratyayasyākasmikatvamuktaṃ tadayuktam|",
    "1230:203": "yataḥ pūrvvapiṇḍadaṇḍadarśanasmaraṇasahakāriṇātiricyamānāviśeṣapratyayajanikā sāmagrī nirvviṣayaṃ sāmānyavikalpamutpādayati|",
    "1230:204": "tadevanna śābdapratyaye jātiḥ pratibhāti;",
    "1230:205": "nāpi pratyakṣe na cānumānato'pi siddhiḥ;",
    "1230:206": "adṛśyatve pratibaddhaliṅgādarśanāt|",
    "1230:207": "nāpīndriyavadasyāḥ siddhiḥ|",
    "1230:208": "jñānakāryyataḥ kādācitkasyaiva nimittāntarasya siddheḥ|",
    "1230:209": "yadāpi piṇḍāntare antarāle vā gobuddherabhāvaṃ darśayet;",
    "1230:210": "tadā śāvaleyādisakalagopiṇḍānāmevābhāvādabhāvo go buddherūpapadyamānaḥ kathamarthāntaramākṣipet ?",
    "1230:211": "gotvādeva gopiṇḍaḥ,",
    "1230:212": "anyathā turagopi gopiṇḍaḥ syāt|",
    "1230:213": "yadyevaṃ gopiṇḍādeva gotvamanyathā turagatvamapi gotvam syāt|",
    "1230:214": "tasmāt kāraṇaparamparāta eva gopiṇḍo gotvaṃ tu bhavatu mā vā|",
    "1230:215": "nanu sāmānyapratyayajananasāmarthyaṃ yadyekasmāt piṇḍādabhinnam;",
    "1230:216": "tadā vijātīyavyāvṛttaṃ piṇḍāntaramasamarthaṃ|",
    "1230:217": "atha bhinnaṃ tadā tadeva sāmānyam nāmni paraṃ vivāda iti cet ?",
    "1230:218": "abhinnaiva sā śaktiḥ prati vastu;",
    "1230:219": "yathātvekaḥ śaktasvabhāvo bhāvaḥ tatha anyopi bhavan kīdṛśandoṣamāvahati ?",
    "1230:220": "yathā bhavatāṃ jātirekāpi samānadhvaniprasavaheturanyāpi svarūpeṇaiva jātyantaranirapekṣā|",
    "1230:221": "tathāsmākaṃ vyaktirapi jātinirapekṣā svarūpeṇaiva bhinnā hetuḥ|",
    "1230:222": "yattu trilocanaḥ|",
    "1230:223": "aśvatvagotvā dīnāṃ sāmānya viśeṣāṇāṃ svāśraye samavāyaḥ sāmānyam;",
    "1230:224": "sāmānya mityabhidhānapratyayayornimittamiti|",
    "1230:225": "yadyevaṃ vyaktiṣvapyayameva tathābhidhānapratyayaheturastu|",
    "1230:226": "kiṃ sāmānyasvīkāra pramādena|",
    "1230:227": "na ca samavāyaḥ sambhavī||",
    "1230:228": "iheti buddheḥ samavāyasiddhi-",
    "1230:229": "riheti dhīśca dvayadarśane syāt|",
    "1230:230": "na ca kvacittadviṣaye tvapekṣā",
    "1230:231": "svakalpanāmātramatobhyupāyaḥ||",
    "1230:232": "etena yeyaṃ pratyayānuvṛttiranuvṛttavastvanuyāyinī kathamatyantabhedinīsu vyaktiṣu vyāvṛttaviṣayapratyayabhāvānupātinīṣu bhavitumarhatītyuhāpravarttanamasya pratyākhyātam|",
    "1230:233": "jāṭiṣveva parasparavyāvṛttatayā vyaktīyamānāsvanuvṛttapratyayena vyabhicārāt|",
    "1230:234": "yat punaranena viparyyaye vādhakamuktam,",
    "1230:235": "abhidhānapratyayānuvṛttiḥ kutaścinnivṛttya kvacideva bhavantī nimittavatī|",
    "1230:236": "na cānyannimittamityādi||",
    "1230:237": "tanna samyak|",
    "1230:238": "anuvṛttamantareṇāpi abhidhānapratyayānuvṛtteratadrūpaparāvṛttasvarūpaviśeṣāt avaśyaṃ svīkārasya sādhitatvāt| tasmāt,",
    "1230:239": "tulya bhede yayā jā tiḥ pratyāsattyā prasarpati|",
    "1230:240": "kvacinnānyatra saivāstu śabdajñānanibandhanam|",
    "1230:241": "yat punaratra nyāyabhūṣaṇenoktaṃ nahyevaṃ bhavati|",
    "1230:242": "yayā pratyāsattyā daṇḍasūtrādikaṃ prasarpati kvacinnānyatra saiva pratyāsattiḥ puruṣasphaṭikādiṣu daṇḍisūtritvādivyavahāranibandhanamastu kiṃ daṇḍasūtrādineti|",
    "1230:243": "tadasaṅgatam|",
    "1230:244": "daṇḍasūtrayohi puruṣasphaṭikapratyāsannayoḥ dṛṣṭayoḥ daṇḍisūtripratyayahetutvaṃ nāpalapyate|",
    "1230:245": "sāmānyantu svapne'pi na dṛṣṭam|",
    "1230:246": "tadyadīdaṃ parikalpanīyam tadā varam pratyāsattireva sāmānyapratyayahetuḥ parikalpyatām,",
    "1230:247": "kiṃ gurvyāparikalpanayetyabhiprāyā parijñānāt|",
    "1230:248": "athedaṃ jātiprasādhakamanumānamabhidhīyate|",
    "1230:249": "yadviśiṣṭajñānaṃ tadviśeṣaṇagrahaṇanāntarīyakam|",
    "1230:250": "yathā daṇḍijñānam|",
    "1230:251": "viśiṣṭajñānañcedaṃ gaurayamityarthataḥ kāryyahetuḥ|",
    "1230:252": "viśeṣaṇānubhavakāryyaṃ hi dṛṣṭānte viśiṣṭabuddhiḥ siḍveti|",
    "1230:253": "atrānuyogaḥ,",
    "1230:254": "viśiṣṭabuddherbhinnaviśeṣaṇagrahaṇanāntarīyakatvaṃ vā sādhyam;",
    "1230:255": "viśeṣaṇa mātrānubhavanāntarīyakatvaṃ vā|",
    "1230:256": "prathamapakṣe pakṣasya pratyakṣavādhāsādhanāvadhānamanavakāśayati|",
    "1230:257": "vastugrāhiṇaḥ pratyakṣasyo bhayapratibhāsābhāvāt|",
    "1230:258": "viśiṣṭabuddhitvañca sāmānyam|",
    "1230:259": "hetura naikāntikaḥ|",
    "1230:260": "bhinnaviśeṣaṇagrahaṇamantareṇāpi darśanāt|",
    "1230:261": "yathā svarūpavān ghaṭaḥ|",
    "1230:262": "gotvaṃ sāmānyamiti vā|",
    "1230:263": "dvitīyapakṣe tu siddhasādhanam|",
    "1230:264": "svarūpavān ghaṭa ityādivat gotvajātimā n piṇḍa iti parikalpitam bhedamupādāya viśeṣaṇaviśeṣyabhāvasyeṣṭatvādgovyāvṛttānubhavabhāvitvād gaurayamiti vyavahārasya|",
    "1230:265": "tadeva na sāmānyabuddhiḥ|",
    "1230:266": "vādhakaṃ ca sāmānyaguṇakarmmādyupā dhicakrasya,",
    "1230:267": "kevalavyaktigrāhakaṃ paṭupratyakṣam|",
    "1230:268": "dṛśyānupalambho vā prasiddhaḥ|",
    "1230:269": "tadevaṃ vidhireva śabdārthaḥ|",
    "1230:270": "sa ca vāhyortho budhyākāraśca vivakṣitaḥ,",
    "1230:271": "tatra na budhyākārasya tattvataḥ sambṛttyā vā vidhiniṣedhau|",
    "1230:272": "svasambedanapratyakṣagamyatvāt|",
    "1230:273": "anadhyavasāyācca|",
    "1230:274": "nāpi tattvato vāhyasyāpi vidhiniṣedhau tasya śābde pratyaye'pratibhāsanāt|",
    "1230:275": "ataeva sarvvadharmmāṇāntattvato'nabhilāpyatvaṃ pratibhāsādhyavasāyābhāvāt tasmāt vāhyasyaiva sāmbṛtau vidhiniṣedhau|",
    "1230:276": "anyathā samvyavahārahāniprasaṅgāt| tadevaṃ|",
    "1230:277": "nākārasya na vāhyasya tattvatovidhisādhanam|",
    "1230:278": "vahireva hi saṃvṛttyā saṃvṛtyāpi tu nākṛteḥ||",
    "1230:279": "etena yaḍvarmmottaraḥ||",
    "1230:280": "āropitasya vāhyatvasya vidhiniṣedhāvityalaukikamanāgamamatārkikīyaṃ kathayati|",
    "1230:281": "tadapahastitam|",
    "1230:282": "nanvadhyavasāye yadyadhyavaseyaṃ vastu na sphurati tadā tadadhyavasitamiti ko'rthaḥ ?",
    "1230:283": "apratibhāse'pi pravṛttiviṣayīkṛtamiti yo'rthaḥ|",
    "1230:284": "apratibhāsāviśeṣe viṣayāntaraparihāreṇa kathanniyataviṣayā pravṛttiriti cet ?",
    "1230:285": "ucyate; yadyapi viśvamagṛhītaṃ tathāpi vikalpasya niyatasāmagrīprasūtatvena niyatākāratayā niyataśaktitvāt niyatā eva jalādau pravṛttiḥ|",
    "1230:286": "dhūmasya parokṣāgnijñānajananavat|",
    "1230:287": "niyataviṣayā hibhāvāḥ pramāṇapariniṣṭhitasvabhāvā na śaktisāṅkaryyaparyyanuyogabhājaḥ|",
    "1230:288": "tasmāt tadadhyavasāyitvamākāraviśeṣayogāt tatpravṛttijanakatvam|",
    "1230:289": "na ca sādṛśyādāropeṇa pravṛttiṃ brūmaḥ|",
    "1230:290": "yenākāre vāhyasya vāhye vā ākārasyāropadvāreṇa dūṣaṇāvakāśaḥ|",
    "1230:291": "kintarhi svavāsanāvipākavaśādupajāyamānaiva buḍvirapaśyantyapi vāhyaṃ vāhye vṛttimātano tīti viplutaiva|",
    "1230:292": "tadevamanyābhāvaviśiṣṭo vijātivyāvṛttortho vidhiḥ|",
    "1230:293": "sa eva cāpohaśabdavācyaḥ śabdānāmarthaḥ pravṛttinivṛttiviṣayaśceti sthitam||",
    "1230:294": "atra prayogaḥ|",
    "1230:295": "yadvācakaṃ tatsarvvamadhyavasitātadrūpaparāvṛttavastumātragocaram|",
    "1230:296": "yatheha kūpe jalamiti vacanam|",
    "1230:297": "vācakañcedaṃ gavādiśabdarūpamiti svabhāvahetuḥ|",
    "1230:298": "nāyamasiḍvaḥ,",
    "1230:299": "pūrvoktena nyāyena pāramārthikavācyavācakabhāvasyābhāve'pi;",
    "1230:300": "adhyavasāyakṛtasya sarvvavyavahāribhiravaśyasvīkarttavyatvāt|",
    "1230:301": "anyathā sarvvavyavahārocchedaprasaṅgāt|",
    "1230:302": "nāpi viruddhaḥ sapakṣe bhāvāt|",
    "1230:303": "na cānaikāntikaḥ;",
    "1230:304": "tathāhi śabdānāmadhyavasitavijātivyāvṛttava stumātraviṣayatvamanicchadbhiḥ paraiḥ paramārthato",
    "1230:305": "vācyaṃ svalakṣaṇamupādhirupādhiyogaḥ",
    "1230:306": "sopādhirastu yadi vā kṛtirastu buddheḥ,",
    "1230:307": "gatyantarābhāvāt|",
    "1230:308": "aviṣayatve ca vācakatvāyogāt| tatra|",
    "1230:309": "ādyantayornna samayaḥ phalaśaktihāne-",
    "1230:310": "rmadhyepyupādhivirahāttitayena yuktaḥ||",
    "1230:311": "tadevaṃ vācyāntarasyābhāvāt|",
    "1230:312": "viṣayavattvalakṣaṇasya vyāpakasya nivṛttau vipakṣato nivarttamānam vācakatvamadhyavasitavāhyaviṣayatvena vyāpyata iti vyāptisiddhiḥ|",
    "1230:313": "śabdaistāvanmukhyamākhyāyate'rtha",
    "1230:314": "statrāpohastadguṇatvena gamyaḥ|",
    "1230:315": "arthaścaiko 'dhyāsato bhāsato'nyaḥ",
    "1230:316": "sthāpyo vācyastattvato naiva kaścit||",
    "1230:317": "apohasiddhiḥ samāptā||",
    "1230:318": "kṛtiriyammahāpaṇḍitaratnakīrttipādānām||",
    "1230:319": "bhavatvapohe kṛtināmprapañco",
    "1230:320": "[va] stusvarūpāsphuraṇantu marmma|",
    "1230:321": "tatrādṛḍhe sarvvamayatnaśīrṇaṃ",
    "1230:322": "dṛḍhe tu sausthyannanu tāvataiva||",
    "1230:323": "sampūrṇarātripraharadvayena",
    "1230:324": "kīrtterapoho likhitaḥ sukhena|",
    "1230:325": "trailokyadattena parātmahetoḥ",
    "1230:326": "[ya] tnādato'yaṃ parirakṣaṇīyaḥ||"
}