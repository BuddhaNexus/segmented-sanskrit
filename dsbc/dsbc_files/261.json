{
    "261:0": "ārya ṃaitreya-vyākaraṇaṃ",
    "261:1": "namaḥ āryamaitreyāya|",
    "261:2": "śāriputro mahāprajñaḥ dharmasenāpatibibhuḥ|",
    "261:3": "lokānāmanukampāya śāstāraṃ paryapṛcchata||1||",
    "261:4": "sūtrāntare purā'khyātaṃ yaṃ lokanāyakasya ca|",
    "261:5": "buddhasyānāgatasya hi maitreyanāma śāsanaṃ||2||",
    "261:6": "vyākhyāhi tadvalaṃ cāpi ṛddhiṃ sarvārthavardhanaṃ|",
    "261:7": "śrotumicchāma eva ca nāyakasya narottama||3||",
    "261:8": "tacchrutvā bhagavānāha śṛṇu naravarasya tvaṃ|",
    "261:9": "tasya maitreyabuddhasya vibhavaṃ vyākṛtaṃ mayā||4||",
    "261:10": "śukṣyanti ca tadārnavāḥ samantāt bahuyojanāḥ|",
    "261:11": "pratipādyā bhaviṣyanti mārgāśca cakravartinaḥ||5||",
    "261:12": "jambudvīpaṃ samantataḥ āyatanaṃ tadāhi ca|",
    "261:13": "āvāsaṃ sarvabhūtānāṃ daśasahasrayojanam||6||",
    "261:14": "narāstaddeśikāśca hi bhaviṣyanti śubhaṅkarāḥ|",
    "261:15": "ahiṃsakāśca nirdaṇḍyāḥ susamṛddhāśca subhagāḥ||7||",
    "261:16": "niṣkaṇṭakaśca bhūsthalaṃ samatalaṃ hi śyāmalaṃ|",
    "261:17": "unnamāvanamaśritaṃ mṛdutūla'picopamaṃ||8||",
    "261:18": "gandhaśāli janiṣyate kṛṣṭimṛte ca madhuraṃ|",
    "261:19": "nānāvarṇābhilaṅkṛtā bhaviṣyanti cailadrumāḥ||9||",
    "261:20": "drumāśca krośavistṛtā patrapuṣpaphalānatāḥ|",
    "261:21": "sahasrāśītimātraśca āyustadā bhaviṣyati||10||",
    "261:22": "varṇavantaḥ bhaviṣyanti balavanto mahākāyāḥ|",
    "261:23": "sattvāḥ dakṣāśca niṣkleśā nirdoṣā dirghajīvinaḥ||11||",
    "261:24": "rogatrayaṃ bhaviṣyati kāmojarā'gnimāndyañca|",
    "261:25": "pañcaśatatame varṣe pariṇītā ca dārikā||12||",
    "261:26": "tadā ketumatī nāma purī tatra bhaviṣyati|",
    "261:27": "sattvānāñca nivāsanaṃ prāṇināṃ hitakāriṇāṃ||13||",
    "261:28": "dīrghā dvādaśayaujana sapta vistāraśo hyasau|",
    "261:29": "nagaraṃ puṇyavacca tat viśuddhañca manoramaṃ||14||",
    "261:30": "saptaratnamayāḥ prāṃśuprākārāḥ krośavistṛtāḥ|",
    "261:31": "nānāratnavibhūṣitagopura-toraṇānyapi||15||",
    "261:32": "iṣṭakairnimitāśca te ratnamayairbhaviṣyanti|",
    "261:33": "padmotpalasamācchanāḥ parikhā haṃsaśobhitā||16||",
    "261:34": "mālairhi pariveṣṭitaṃ saptatālaismamantataḥ|",
    "261:35": "catūratnamayāstālāḥ kiṅkinījālaśobhitāḥ||17||",
    "261:36": "tattālebhyonilājjātaḥ śabdaścaiva manoramaḥ|",
    "261:37": "sumadhuro yathā tūryaṃ tacca pañcāṅga-saṃyutaṃ||18||",
    "261:38": "nagare'smin narāśca ye viśrāmasukhakāminaḥ|",
    "261:39": "prahṛṣṭābhirabhiṣyante tālaśabdaiśca te tadā||19||",
    "261:40": "nagaramapi tatkṛtamutpalakumudākīrṇaṃ|",
    "261:41": "taḍāgopavanodyānaṃ trayametadbhaviṣyati||20||",
    "261:42": "śaṅkhonāma nṛpastatra mahātejā bhaviṣyati|",
    "261:43": "caturdvīrpādhipeśvaraścakravarttī mahābalaḥ||21||",
    "261:44": "saptaratnasamanvitaścaturaṅgabalādhipaḥ|",
    "261:45": "sahasraṃ hi janiṣyante putrāstadāsya bhūpateḥ||22||",
    "261:46": "pṛthivīṃ sāgarāntāñca sa paripālayiṣyati|",
    "261:47": "yathādharmadaṇḍeṇa narādhipo hi tadyathā||23||",
    "261:48": "caturmahānidhistadā śaṅkhākhyasya ca bhūpateḥ|",
    "261:49": "ratnānāṃ śatakoṭīnāṃ rājñastadā hi lokyate||24||",
    "261:50": "piṅgalaśca kaliṅgeṣu mithilāyām ca pāṇḍu [kaḥ|",
    "261:51": "elapatraśca gāndhāre śaṃkho vārāṇasīpure||25||",
    "261:52": "caturbhirebhinidhibhissa rājā susamanvitaḥ|",
    "261:53": "bhaviṣyati mahāvīraḥ śatapuṇyabaloditaḥ||26||",
    "261:54": "brāhmaṇastasya rājñāśca subrahmaṇaḥ purohitaḥ|",
    "261:55": "bahuśrutaścaturvedastasyopādhyāyo bhaviṣyati||27||",
    "261:56": "adhyāpako mantradharaḥ smṛtimān vedapāragaḥ|",
    "261:57": "kaiṭabhe sanighaṇṭe ca padavyākaraṇe tathā||28||",
    "261:58": "tadā brahmāvatī nāma tasya bhāryā bhaviṣyati|",
    "261:59": "darśanīyā prāsādikā abhirūpā yaśasvinī||29||",
    "261:60": "tuṣitebhyaścayavitvā tu maitreyo hyagrapugdalaḥ|",
    "261:61": "tasyāḥ kukṣau sa niyataṃ pratisandhiṃ grahīṣyati||30||",
    "261:62": "daśamāsāṃśca] nikhilāṃ dhārayitvā mahādyūtiṃ|",
    "261:63": "supuṣpitesminnudyāne maitreyajananī tataḥ||31||",
    "261:64": "na niṣaṇṇā nipannā vā sthitā sā dharmacāriṇī|",
    "261:65": "drumasya śākhāmālamvya maitreyaṃ janayiṣyati||32||",
    "261:66": "[niṣkramiṣyati pārśvena dakṣiṇena narottamaḥ|",
    "261:67": "abhrakūṭādyathā sūryo nirgataśca prabhāvyate||32||]",
    "261:68": "alipto garbhapaṅkena kuśeśayamivāmvunā|",
    "261:69": "traidhātukamidaṃ sarvaṃ prabhayā pūrayiṣyati||33||",
    "261:70": "prīto'tha taṃ sahasrākṣo devarājā śacīpatiḥ|",
    "261:71": "jāyamānaṃ grahītā ca maitreyaṃ dvipadottamam||34||",
    "261:72": "padāni jātamātraśca saptāsau prakamiṣyati|",
    "261:73": "pade pade nidhānañca padmaṃ padmaṃ bhaviṣyati||35||",
    "261:74": "diśaścatasraścodvīkṣya vācaṃ pravyāhariṣyati|",
    "261:75": "iyaṃ me paścimā jāti nāsti bhūyaḥ punarbhavaḥ||",
    "261:76": "na punarabhā gamiṣyāmi nirvāsyāmi nirāsravaḥ||36||",
    "261:77": "saṃsārārṇavamagnānāṃ sattvānāṃ duḥkhabhāgināṃ|",
    "261:78": "tṛṣṇābandhanabaddhānāṃ kariṣyāmi vimocanam||37||",
    "261:79": "śvetaṃ cāsya surāśchatraṃ dhārayiṣyanti mūrdhani|",
    "261:80": "śītoṣṇavāridhārābhyāṃ nāgendrau snāpayiṣyataḥ||38||",
    "261:81": "pratigṛhya ca taṃ dhātrī dvātriṃśadvaralakṣaṇam|",
    "261:82": "śriyā jvalantaṃ maitreyaṃ mātre samupaneṣyati||39||",
    "261:83": "manoramāṃ ca śivikāṃ nānāratnavibhūṣitāṃ|",
    "261:84": "ārūḍhāṃ putrasahitāṃ vahiṣyanti ca devatā||40||",
    "261:85": "tatastūrya sahasreṣu vādyamāneṣu tatpuraṃ|",
    "261:86": "praviṣṭamātre maitreye puṣpavarṣaṃ patiṣyati||41||",
    "261:87": "dṛṣṭaivaṃ putraṃ subrahmā dvātriṃśadvaralakṣaṇam|",
    "261:88": "pratyavīkṣātha mantreṣu tadā prīto bhaviṣyati||42||",
    "261:89": "gatidvayaṃ kumārasya yathā mantreṣu dṛśyate|",
    "261:90": "narādhipaścakravarttī buddho vā dvipadottamaḥ||43||",
    "261:91": "sa ca yauvanasaṃprāpto maitreyaḥ puruṣottamaḥ|",
    "261:92": "cintayiṣyati dharmātmā duḥkhitā khalviyaṃ prajāḥ||44||",
    "261:93": "brahmakharo mahāghoṣo hemavarṇo mahādyutiḥ|",
    "261:94": "viśālavakṣaḥ pīnāṃsaḥ padmapatranibhekṣaṇaḥ||45||",
    "261:95": "hastaḥ pañcāśaducchrāya tasya kāyo bhaviṣyati|",
    "261:96": "visṛtaśca tato'rddheṇa śubhavarṇasamucchrayaḥ||46||",
    "261:97": "aśītibhiścaturbhiśca sahasraiḥ saṃpuraskṛtaḥ|",
    "261:98": "mānavānāṃ sa maitreyo mantrānadhyāpayiṣyati||47||",
    "261:99": "atha śaṃkho narapatiḥ yūpamucchrāpayiṣyati|",
    "261:100": "tiryañca ṣoḍaśa-vyāmaṃ ūrddhva vyāmasahasrakam||48||",
    "261:101": "sa taṃ yūpaṃ narapatirnānāratnavibhūṣitaṃ|",
    "261:102": "pradāsyati dvijātibhyo yajñaṃ kṛtvā puraḥsaraṃ||49||",
    "261:103": "tañca ratnamayaṃ yūpaṃ dattamātraṃ manoramaṃ|",
    "261:104": "brāhmaṇāṇāṃ sahasrāṇi vikiriṣyanti tatkṣaṇāt||50||",
    "261:105": "[yūpasya]tasya maitreyo dṛṣṭvā caitāmanityatāṃ|",
    "261:106": "kṛtasraṃ vicintya saṃsāraṃ pravrajyāṃ rocayiṣyati||51||",
    "261:107": "yatvahaṃ pravrajitveha spṛśeyamamṛtaṃ padaṃ|",
    "261:108": "vimocayeyaṃ janatāṃ vyādhimṛtyujarābhayāt||52||",
    "261:109": "aśītibhiḥ sahasraissa caturbhiśca puraskṛtaḥ|",
    "261:110": "niṣkramiṣyati maitreyaḥ pravrajyāmagrapugdalaḥ||53||",
    "261:111": "nāgavṛkṣastadā tasya bodhivṛkṣo bhaviṣyati|",
    "261:112": "pañcāśadyojanānyasya śākhā ūrddhaṃ samucchritāḥ||54||",
    "261:113": "niṣadya tasya cādhastānmaitreyaḥ puruṣottamaḥ|",
    "261:114": "anuttarāṃ śivāṃ bodhiṃ samavāpsyati nāyakaḥ||55||",
    "261:115": "yasyāmeva ca rātrau sa pravrajyāṃ niṣkramiṣyati|",
    "261:116": "tasyāṃ eva ca rātrau hi parāṃ bodhimavāpsyati||56||",
    "261:117": "aṣṭāṅgopetayā vācā tataḥ sa puruṣottamaḥ|",
    "261:118": "deśayiṣyati saddharmaṃ sarvaduḥkhāpahaṃ śivam||57||",
    "261:119": "prasannāṃ janatāṃ dṛṣṭvā satyāni kathayiṣyati|",
    "261:120": "duḥkhaṃ duḥkhasamutpādaṃ duḥkhasya samatikramaṃ||58||",
    "261:121": "āryaṃ cāṣṭāṅgikaṃ mārgaṃ kṣemaṃ nirvāṇagāminaṃ|",
    "261:122": "taṃ cāpi dharmaṃ saṃśrutya pratipatsyanti śāsane||59||",
    "261:123": "udyāne puṣpasaṃcchanne sannipāto bhaviṣyati|",
    "261:124": "pūrṇaṃ ca yojanaśataṃ parṣattasya bhaviṣyati||60||",
    "261:125": "śrutvā narapati rājā śaṅkho nāma mahāyaśāḥ|",
    "261:126": "datvā dānamasaṃkhyeyaṃ pravrajyāṃ niṣkramiṣyati||61||",
    "261:127": "aśītibhiścaturbhiśca sahasraiḥ parivāritaḥ|",
    "261:128": "narādhipo viniṣkramya pravrajyāmupayāsyati||62||",
    "261:129": "anenaiva pramāṇena mānavānāṃ puraskṛtaḥ|",
    "261:130": "maitreyasya pitā tatra pravrajyāṃ niṣkramiṣyati||63||",
    "261:131": "tato gṛhapatistatra sudhano nāma viśrutaḥ|",
    "261:132": "pravrajiṣyati śuddhātmā maitreyasyānuśāsane||64|",
    "261:133": "strīratnamatha śaṅkhasya viśākhā nāma viśrutā|",
    "261:134": "aśītibhiścaturbhiśca sahasraiḥ saṃpuraṣkṛtā||",
    "261:135": "nārīṇāmabhiniṣkramya pravrajyāṃ rocayiṣyati||65||",
    "261:136": "prāṇinaḥ tatra samaye sahasrāṇi śatāni ca|",
    "261:137": "pravrajyāmupayāsyanti maitreyasyānuśāsane||66||",
    "261:138": "[supuṣpite'sminnudyāne sannipāto bhaviṣyati|",
    "261:139": "samantato yojanaśataṃ parṣat tasya bhaviṣyati||67||]",
    "261:140": "tataḥ kāruṇikaḥ śāstā maitreyaḥ puruṣottamaḥ|",
    "261:141": "samitiṃ vyavalokyātha imamarthaṃ pravakṣayati||68||",
    "261:142": "sarvete śākyasiṃhena guṇiśreṣṭheṇa trāyinā|",
    "261:143": "arthato lokanāthena dṛṣṭvā saddharmadhātunā|",
    "261:144": "ropitā mokṣamārgeṇa vikṣiptā mama śāsane||69||",
    "261:145": "chatradhvajapatākābhirgandhamālyavilepanaiḥ|",
    "261:146": "kṛtvā stūpeṣu satkāraṃ āgatā hi mamāntikam||70||",
    "261:147": "saṃghe datvā ca dānāni cīvaraṃ pānabhojanaṃ|",
    "261:148": "vividhaṃ glānabhaiṣajyaṃ āgatā hi mamāntikam||71||",
    "261:149": "kuṃkumodakasekaṃ ca candanenānulepanaṃ|",
    "261:150": "datvā śākyamuneḥ stūpeṣvāgatā hi mamāntikam||72||",
    "261:151": "śikṣāpadāni cādhāya śākyasiṃhasya śāsane|",
    "261:152": "paripālaya yathābhūtaṃ āgatā hi mamāntikam||73||",
    "261:153": "upoṣadhaṃ upoṣyeha āryamaṣṭāṅgikaṃ śubhaṃ|",
    "261:154": "caturdaśīṃ pañcadaśīṃ pakṣasyehāṣṭamīṃ tathā|",
    "261:155": "prātihārikapakṣaṃ cāṣyaṣṭāṅgaṃ susamāhitaṃ||74||",
    "261:156": "[śīlāni ca samādāya saṃprāptāni ca śāsanam|",
    "261:157": "buddhaṃ dharmeṃ ca saṃghaṃ ca sattvāste śāsanaṃ gatāḥ||",
    "261:158": "kṛtvā ca kuśalaṃ karma macchāsanamupāgatāḥ||75||",
    "261:159": "tenaite preṣitāḥ sattvā pratiṣṭāśca mayāpyamī|",
    "261:160": "gaṇiśreṣṭheṇa muninā parītā bhūrimedhasā||76||",
    "261:161": "prasannāṃ janatāṃ dṛṣṭvā satyāni kathayiṣyati|",
    "261:162": "śrutvā ca te tato dharmaṃ prāpsyanti padamuttamam||77||]",
    "261:163": "prātihāryatrayeṇāsau śrāvakānvinayiṣyati|",
    "261:164": "sarvete āsravāstatra kṣipayiṣyanti suratāḥ||78||",
    "261:165": "prathamaḥ sannipātosya śrāvakāṇāṃ bhaviṣyati|",
    "261:166": "pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ||79||",
    "261:167": "dvitīyaḥ sannipātosya śrāvakāṇāṃ bhaviṣyati|",
    "261:168": "pūrṇāścaturnavati koṭyaḥ śāntānāṃ bhūrimedhasāṃ||80||",
    "261:169": "tṛtīyaḥ sannipātosya śrāvakāṇāṃ bhaviṣyati|",
    "261:170": "pūrṇāḥ dvāviṃśati koṭyaḥ śāntānāṃ śāntacetasāṃ||81||",
    "261:171": "dharmacakraṃ pravartyātha vinīya suramānuṣān|",
    "261:172": "sārdhaṃ śrāvakasaṃgheṇa pure piṇḍaṃ cariṣyati||82||",
    "261:173": "tataḥ praviśatastasyāṃ ramyāṃ ketumatīṃ purīṃ|",
    "261:174": "māndārakāṇi puṣpāṇi patiṣyanti purottame||",
    "261:175": "devatāḥ prakiriṣyanti tasmin puragate munau||83||",
    "261:176": "catvāraśca mahārājā śakraśca tridaśādhipaḥ|",
    "261:177": "brahmā devagaṇaiḥ sārdhaṃ pūjāṃ tasya kariṣyati||84||",
    "261:178": "utpalaṃ kumudaṃ padmaṃ puṇḍarīkaṃ sugandhikaṃ|",
    "261:179": "aguruṃ candanaṃ cāpi divyaṃ mālyaṃ patiṣyati||85||",
    "261:180": "cailakṣepaṃ kariṣyanti devaputrā maharddhikāḥ|",
    "261:181": "taṃ lokanāthamudvīkṣapa praviśantaṃ purottamam||86||",
    "261:182": "[divyaśca tūryanirghoṣo divyaṃ mālyaṃ patiṣyati|",
    "261:183": "devatā prakiriṣyanti tasmin puragate munau||87||",
    "261:184": "ye tu ketumatīṃ kecit vāsayaṣyanti mānuṣāḥ|",
    "261:185": "tepi taṃ pūjayiṣyanti praviśantaṃ purottamam||88||]",
    "261:186": "pathi bhūmyāstaraṃ tatra mṛdutūlapicopamam|",
    "261:187": "vicitrañca śubhaṃ mālyaṃ vikiriṣyanti te tadā||89||",
    "261:188": "chatradhvajapatākabhirarcayiṣyanti mānuṣāḥ|",
    "261:189": "śubhaiśca tūryanirghoṣaiḥ prasannamanaso narāḥ||90||",
    "261:190": "taṃ ca śakraḥ sahasrākṣo devarājaḥ śacīpatiḥ|",
    "261:191": "prahṛṣṭaḥ prāñjalirbhūtvā maitreyaṃ stoṣyate jinam||91||",
    "261:192": "namaste puruṣājanya namaste puruṣottama|",
    "261:193": "anukampasva janatāṃ bhagavannagrapugdala||92||",
    "261:194": "maharddhiko devaputrastasya māro bhaviṣyati|",
    "261:195": "sa cāpi prāñjalirbhūtvā stoṣyate lokanāyakam||93||",
    "261:196": "[śuddhāvāsa sahasraiśca bahubhiḥ parivāritaḥ|",
    "261:197": "pravekṣyate ca maitreyo lokanātho vināyakaḥ||94||]",
    "261:198": "brāhmaṇa-parivāreṇa brahmā cāpi girāsphuṭam|",
    "261:199": "kathayiṣyati saddharmaṃ brāhmaṃ ghoṣamudīrayan||95||",
    "261:200": "ākīrṇā pṛthivī sarvā arhadbhiśca bhaviṣyati|",
    "261:201": "kṣīṇāśravai-rvāntadoṣaiḥ prahīṇabhavabandhanaiḥ||96||",
    "261:202": "hṛṣṭā devamanuṣyāśca gandharvā yakṣarākṣasāḥ|",
    "261:203": "śāstuḥ pūjāṃ kariṣyanti nāgāścāpi maharddhikāḥ||97||",
    "261:204": "te vai nūnaṃ bhaviṣyanti cyānaghācchinnasaṃśayāḥ|",
    "261:205": "[utkṣiptaparikhāḥ dhīrā anādānā nirutsakāḥ||]",
    "261:206": "brahmacaryañcariṣyanti maitreyasyānuśāsane||98||",
    "261:207": "te'pi nūnaṃ bhaviṣyanti amamā aparigrahāḥ|",
    "261:208": "ajātarūparajatā aniketā asaṃstavāḥ||",
    "261:209": "brahmacaryañcariṣyanti ye maitreyānuśāsane||99||",
    "261:210": "te vai pāraṃ gamiṣyanti chitvā jālameva bhujāt|",
    "261:211": "dhyānāni copasaṃpadya prītisaukhyasamanvitāḥ|",
    "261:212": "brahmacaryañcariṣyanti maitreyasyānuśāsane||100||",
    "261:213": "ṣaṣṭhiṃ varṣa sahasrāṇi maitreyo dvipadottamaḥ|",
    "261:214": "deśayiṣyati saddharmaṃ śāstā lokānukampayā||101||",
    "261:215": "śatāni ca sahasrāṇi prāṇiṇāṃ sa vināyakaḥ|",
    "261:216": "vinīya dharmakāyena tato nirvāṇameṣyati||102||",
    "261:217": "tasmiṃśca nirvṛte dhīre maitreye dvipadottame|",
    "261:218": "daśavarṣasahasrāṇi saddharmaṃ sthāsyati kṣitau||103||",
    "261:219": "prasādayati cittāni tasmācchākyamunau jine|",
    "261:220": "tatodṛkṣatha maitreyaṃ saṃbuddhaṃ dvipadottamam||104||",
    "261:221": "[tasmāddharme ca buddhe ca saṃghe cāpi gaṇottame|",
    "261:222": "prasādayati cittāni bhaviṣyati maharddhikaṃ||105||",
    "261:223": "taṃ tādṛśaṃ kāruṇikaṃ maitreyaṃ dvipadottamaṃ|",
    "261:224": "ārādhayitvā kālena tato nirvāṇameṣyatha||106||]",
    "261:225": "idamāścaryakaṃ śrutvā dṛṣṭvā ca vibhavānalpikāṃ|",
    "261:226": "ko vidvānna prasīdeta api kṛṣṇāsu jātiṣu||107||",
    "261:227": "tasmādihātmakāmena māhātmayamabhikāṃkṣatāḥ|",
    "261:228": "saddharmo gurukarttavyaḥ smaratā buddhaśāsanam||108||",
    "261:229": "|ṃaitreya-vyākaraṇaṃ samāptaṃ||"
}