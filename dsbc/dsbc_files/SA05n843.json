{
  "SA05n843:0": "gaṇḍīstavaḥ",
  "SA05n843:1": "ācārya-āryadevakṛtaḥ",
  "SA05n843:2": "āpātālāntadevāḥ suranaragarūḍā daityagandharvayakṣāḥ",
  "SA05n843:3": "siddhā vidyādharādyā jaladhitaṭagatā nāgasattvāḥ samagrāḥ |",
  "SA05n843:4": "gaṇḍīśabdaṃ samantād rabhasitamanasaḥ svāsane'smin prasannāḥ",
  "SA05n843:5": "śrotuṃ [sādho]radhīrā vimalaguṇagaṇasyāsya trailokyabandhoḥ || 1 ||",
  "SA05n843:6": "līlāvāsitacāmaraiścaladaho kāñcīprapañcālasat",
  "SA05n843:7": "prāñcatkāñcanakiṅkiṇībhiraraṇat svāsīvahaṃsasvanāḥ |",
  "SA05n843:8": "tāruṇyāmalanīlanīrajadala śyāmāṅkamārāṅganā-",
  "SA05n843:9": "ścakrūryasya na mānasasya vikṛtiṃ buddhāya tasmai namaḥ || 2 ||",
  "SA05n843:10": "yeṣāmasti prasādo bhagavati sugate mārabhidyogayukte",
  "SA05n843:11": "ye vā sadyaḥ prasannāḥ sugatasutakṛte svasti yeṣāṃ ca bhaktiḥ |",
  "SA05n843:12": "gaṇḍīmāhatya cāsmin jagati śubhakarāṃ śākyasiṃhasya śāstuḥ",
  "SA05n843:13": "kṛtvā śuddhāntasaṃsthāṃ suvihitamanasaḥ śrotumāyānti sarve || 3 ||",
  "SA05n843:14": "buddhaṃ trailokyanāthaṃ suranaranamitaṃ pārasaṃsāratīraṃ",
  "SA05n843:15": "dhīraṃ gambhīravantaṃ sakalaguṇanidhiṃ dharmarājyābhiṣiktam |",
  "SA05n843:16": "tṛṣṇāmārāntakāraṃ kalikaluṣaharaṃ kāmalobhāntavantaṃ",
  "SA05n843:17": "taṃ vande śākyasiṃhaṃ praṇamitaśirasā sarvakālaṃ namāmi || 4 ||",
  "SA05n843:18": "ṛmpaṃ ṛmpaṃ ṛṛmpaṃ ṭama ṭama ṭaṭamaṃ tundatundaṃ tutundaṃ",
  "SA05n843:19": "saṃ saṃ saṃ saṃ saṃ saṃ saṃ samasamamasamaṃ durma durma drudurmam |",
  "SA05n843:20": "nāgirnāgirnanāgistakhitakhitakhitastatyajurye raṇe vai",
  "SA05n843:21": "kaiḥ kaiḥ kaiḥ kaiśca kaiḥ kairjagati bhayaharā kīrtyate dharmagaṇḍī || 5 ||",
  "SA05n843:22": "kuruta kuruta śrīpaṃ dhyānasannāhamagnaṃ",
  "SA05n843:23": "grasati na khalu yāvad durnivāraḥ kṛtāntaḥ |",
  "SA05n843:24": "iti vadati janaughe bodhitā bhikṣusaṅghāḥ",
  "SA05n843:25": "kṣapitaduritapakṣākīrṇaniḥśeṣadoṣāḥ || 6 ||",
  "SA05n843:26": "yasminnabhyudite'khilaṃ tribhuvanaṃ yātyastamastaṅgate",
  "SA05n843:27": "yena jñānagabhastihastavisarairhastaṃ yatastanyate |",
  "SA05n843:28": "saddharmāmalamaṇḍalo daśabalaḥ saṃsārarātryantakaḥ",
  "SA05n843:29": "pāyādvai munibhāskaraḥ suragaṇān buddhaḥ prajābāndhavaḥ || 7 ||",
  "SA05n843:30": "cittaṃ yena jitaṃ gajendracapalaṃ jñānākṣarairnāṅkuśai-",
  "SA05n843:31": "rnaṣṭaṃ rāgatamo'ndhakārapaṭalaṃ jñānāgninā nāgninā |",
  "SA05n843:32": "dhvastaṃ mārabalaṃ praśāntamatinā kṣāntyāyudhairnāyudhai-",
  "SA05n843:33": "staṃ vande praṇatārtināśanapaṭuṃ buddhaṃ prabuddhaṃ munim || 8 ||",
  "SA05n843:34": "tīrthyānāmāśu sainyaṃ jhaṭiti vighaṭayan nākaniṣṭhapratiṣṭhaṃ",
  "SA05n843:35": "bhūyiṣṭhābhiḥ prabhābhirbhuvanamavataraṃstrāsayan bhāsurābhiḥ |",
  "SA05n843:36": "lakṣmīḥ pātālamūle sthitakanakamahāgarbhasiṃhāsanasthā",
  "SA05n843:37": "gītajyotiḥ svayaṃ vo diśatu daśabalo darśitaprātihāryaḥ || 9 ||",
  "SA05n843:38": "pādāṅguṣṭhe niviṣṭāṃ kṣipati pṛthuśilādyaiḥ sa rājātigurvī",
  "SA05n843:39": "cograṃ grīṣmapratāpapraśamamupagato valgunā mantrapūtām |",
  "SA05n843:40": "tāmeva trāsyamāno vighaṭayati sukhaṃ śvāsaniḥśvāsavātān",
  "SA05n843:41": "lokaṃ siddhāḥ praṇemuḥ sa diśatu bhagavān sampadaṃ sarvadarśī || 10 ||",
  "SA05n843:42": "bhagnā mārādirūpāḥ pralayabhayakarā baddhasannaddhakakṣā",
  "SA05n843:43": "nānā tīkṣṇāgrahastāḥ karituragamukhāḥ siṃhanādaṃ nadantaḥ |",
  "SA05n843:44": "buddhatvaṃ yena nītāḥ kuvalayadaladṛśā[prekṣitā] bhikṣusaṅghāḥ",
  "SA05n843:45": "dharmaṃ kāntaṃ [nitānta]maghadalanapaṭuṃ tīrthikāṇāṃ śṛṇudhvam || 11 ||",
  "SA05n843:46": "cittaṃ yasyāṅganāyā ratitaraladṛśā'pāṅgabhaṅgaiḥ subhaṅgaiḥ",
  "SA05n843:47": "kṣobhaṃ naivāśu nītaṃ kucakalaśabharairhāralīḍhaiḥ sulīḍhaiḥ |",
  "SA05n843:48": "tasyaiṣā dharmagaṇḍī madhurakalaravaṃ rāvate bhikṣusaṅghaṃ",
  "SA05n843:49": "dharmaṃ kāntaṃ tadīyaṃ paramabhayakaraṃ tīrthikāṇāṃ śṛṇudhvam || 12 ||",
  "SA05n843:50": "yaḥ śrīmān dharmacakre pramuditamanasā dharmaratnaikamauli-",
  "SA05n843:51": "rbhūyāṃsaṃ pūrṇadehaṃ vikasitavadanaṃ dharmaratnodagirantam |",
  "SA05n843:52": "siṃhākrāntāsanasthaḥ kanakagirinibho dharmanādaṃ nadantaṃ",
  "SA05n843:53": "tasyeyaṃ dharmagaṇḍī praṇadati satataṃ saṃśṛṇudhvaṃ jinasya || 13 ||",
  "SA05n843:54": "mā mā mā mīyakaṇṭhairḍimaḍimagagatā gāgagāgairgalantaiḥ",
  "SA05n843:55": "nā nā nā nopanītaṃ nanu nanu nanu mā dhuryamādhuryakāntaiḥ |",
  "SA05n843:56": "gītaiḥ kāmāṅganānāṃ pracalitamabhavad yasya ceto na śarmi",
  "SA05n843:57": "tasyaiṣā dharmaketoḥ paṭupaṭaharavā rāraṭītyugragaṇḍī || 14 ||",
  "SA05n843:58": "kiṃ saṃvartapradattaprasavavanacarā dīrghasaṃrambhanādāḥ",
  "SA05n843:59": "kiṃ vā nirvāṭaghātaḥ kimuta bhagavatī hukṛtirvajrapāṇeḥ |",
  "SA05n843:60": "tatsarvaṃ vai janānāṃ pravacanamatayo draṣṭumantaḥpravṛttā",
  "SA05n843:61": "buddhasyodāramūrtestridaśabhayakaro gaṇḍivādaḥ sa eṣaḥ || 15 ||",
  "SA05n843:62": "ūrjāsaṃghātimārā vikṛtanakhamukhā raudrasiṃha[sva]rūpāḥ",
  "SA05n843:63": "pātāle ratnadīpe prakaṭamaṇigaṇāḥ śabditāḥ parvatendrāḥ |",
  "SA05n843:64": "devendrairmauliratnaiḥ praṇamitacaraṇasyāsya viśvaikabandho",
  "SA05n843:65": "rautyeṣā hanyamānā yatiṣu śubhavidaḥ śākyasiṃhasya gaṇḍī || 16 ||",
  "SA05n843:66": "kīrtirnātha pramathakamanaṅgo'stu vā tattvadīyā",
  "SA05n843:67": "dīnānāthoddharaṇa purato gīyate māraśatroḥ |",
  "SA05n843:68": "khindaṃ khindaṃ khikhindaṃ khuda khuda sukhadaṃ dattake dattutundaṃ",
  "SA05n843:69": "tundaṃ tundaṃ tutundaṃ dhvanipaṭupaṭahaiḥ siddhagandharvanāgaiḥ || 17 ||",
  "SA05n843:70": "mārairnānāprakārairvikṛtaśatamukhairbhūrivaktrairjvaladbhi-",
  "SA05n843:71": "rbhīmairaṭṭāṭṭahāsaiḥ palalakavalitaiḥ siṃhanādaṃ nadadbhiḥ |",
  "SA05n843:72": "kālākārairanekairgahanabhayakaraiḥ sarvato bhīṣayadbhi-",
  "SA05n843:73": "rvyāptaṃ ceto na yasya kṣaṇamapi niyataṃ mārabhaṅgaḥ sa vo'vyāt || 18 ||",
  "SA05n843:74": "rājā niṣkaṇṭarājyo bhavatu vasumatī sarvasasyābhipurṇā",
  "SA05n843:75": "kāle varṣantu meghā vyapagatavipadaḥ santu lokāḥ samastāḥ |",
  "SA05n843:76": "vīhāre karmapūrṇaṃ yadakhilanṛṇāṃ sarvavidhnopaśānti-",
  "SA05n843:77": "ranyonyaprītibhāvād bhavatu sukhamayo vītarāgāryasaṅghaḥ || 19 ||",
  "SA05n843:78": "śāstuḥ saddharmaratnaṃ sugatavarasutān prerayantī viśuddhayed",
  "SA05n843:79": "rāgadveṣairvimūḍhān viṣamapathagatān rāvayantī jayantī |",
  "SA05n843:80": "sattvānuttārayantī praśamaśaraśatairvidyamānārthavantaṃ",
  "SA05n843:81": "śāstuḥ saṃprītihāryaṃ vividhavararutaiḥ śāntikārī janasya || 20 ||",
  "SA05n843:82": "spheṭantaṃ vāranāryā vikaṭagaṇaghaṭāṭṭāṭṭahāsaṃ nadantaṃ",
  "SA05n843:83": "khelantaṃ visphurantaṃ jvaladanalaśikhākāntalīlāṃ dadantam |",
  "SA05n843:84": "bhantaṃ premaprakāmaṃ sphuṭaduruvacasaṃ kāmadhātvīśvaratvaṃ",
  "SA05n843:85": "taṃ vande vandanīyaṃ sakalabhayaharaṃ buddhavīraṃ suvīram || 21 ||",
  "SA05n843:86": "saṃpanne'ṅguṣṭhapadme jhaṭiti hṛdi tathā kaṇṭha evopakaṇṭhe",
  "SA05n843:87": "ḍhakkāsaṃkāśatālaiḥkalapaṭupaṭahaiḥ śaṅkhanirghoṣighoṣaiḥ |",
  "SA05n843:88": "hā hā hu hū kṛtā ye jhaṭiti kaṭakaṭairbhīmanādānumodaiḥ",
  "SA05n843:89": "kṣudraṃ ceto na caitat suravarajayino yasya tasmai namo'stu || 22 ||",
  "SA05n843:90": "garjantaṃ vāgviśeṣaṃ prakaṭapaṭuravairdivyagāndharvaśabdai-",
  "SA05n843:91": "rnānānāgendrayakṣaiḥ stuticaṭulaśataiḥ pūjyamānā mahadbhiḥ |",
  "SA05n843:92": "sāṃkhye māheśvarīyānasuragurutam.................................",
  "SA05n843:93": ".............................mārabhantī karakamalagatā śāntimārāraṭīti || 23 ||",
  "SA05n843:94": "dattvā sarvasvadānī kratukanakamayaṃ vārāṇānāṃ śataṃ vā",
  "SA05n843:95": "rājyaṃ putraṃ kalatraṃ svatanumapi śiraścakṣuṣāṃ vā sahasram |",
  "SA05n843:96": "yenā...........................bhirapi śatairvatsarāṇāṃ vyayatvāt",
  "SA05n843:97": "samyaksambodhiragrā sa jayati sugataḥ śāntaye sajjanānām || 24 ||",
  "SA05n843:98": "nānārūpavirūpadṛśyavikṛterbhūyo grased bhūtibhi-",
  "SA05n843:99": "rbodhairyoṣiti rodhanaprajanitajyotirjvala[dbandha]naiḥ |",
  "SA05n843:100": "mārasyānucarairna yasya sudhiyaḥ kiñcinmanaḥ kampitaṃ",
  "SA05n843:101": "nṛtyairvā sugatasya mārajayino gaṇḍī raṇatyadbhūtam || 25 ||",
  "SA05n843:102": "yasyā nādaṃ niśamya śravaṇasukhakaraṃ yānti tṛptiṃ samantāt",
  "SA05n843:103": "pretā bhūmīmukhādyāḥ pṛthutaravapuṣaḥ kṣutpipāsābhibhūtāḥ |",
  "SA05n843:104": "samyagabhaktyā prasannaiḥ suranaravapuṣaiḥ śrūyate cāturairyā",
  "SA05n843:105": "sā gaṇḍī pātu viśvaṃ daśabalabalinastasya mānā manojñā || 26 ||",
  "SA05n843:106": "nānāvādyakarīndravājimahiṣavyāghrādiśabdairyutaṃ",
  "SA05n843:107": "cañcatkuntasubāṇatomaragadācakrādiśastrodyatam |",
  "SA05n843:108": "bhagnaṃ sainyamanena yodhasahitaṃ mārasya yena kṣaṇāt",
  "SA05n843:109": "tasyeyaṃ karuṇānidherbhagavataḥ pāyājjagad gaṇḍikā || 27 ||",
  "SA05n843:110": "dharme saṃrambhacittāḥ prabhavahatavidhiḥ pāpataḥ sarvadaiva",
  "SA05n843:111": "dāne śīle kṣamāyāṃ paṭhati sakaruṇe sajjanāḥ saṃyatāḥ syuḥ |",
  "SA05n843:112": "ityevaṃ sarvasattvān sumadhuraraṇitairbodhayantī viśuddhā",
  "SA05n843:113": "tannaḥ puṇyairvacobhistrijagati sakalaṃ buddhavīrasya gaṇḍī || 28 ||",
  "SA05n843:114": "śṛṇvantī sāvadhānā praśamatataśarābhyāsanairnaiva śabdaṃ",
  "SA05n843:115": "sendrādānandavajrī svabhuvananṛpatestuṅgaveleva devān |",
  "SA05n843:116": "vandībhūtān munīndrān pravacanapaṭutākārasaṃrambhaśabdai-",
  "SA05n843:117": "ryā gaṇḍī daṇḍaghātakramamanuraṇanād dundubhīvad dhunoti || 29 ||",
  "SA05n843:118": "huṃkārī padmayonistripuravijayino vallabhaḥ śūlapāṇi-",
  "SA05n843:119": "rviṣṇuryad vajrapāṇiḥ surapatirasuradhvaṃsanaścakrapāṇiḥ |",
  "SA05n843:120": "ye vā cānye stuvanti pramatanijarave kṣobhabhāve kimāste",
  "SA05n843:121": "sarve tasyāṅaghrimūle vinayamupagatā geyamantraṃ stuvāmi || 30 ||",
  "SA05n843:122": "ajñān sarvajñanāthān munipadasahitān bhrāmayantī trilokaṃ",
  "SA05n843:123": "mārāṃścānyaprakārairvividhabhayakarān trāsayantī samastān |",
  "SA05n843:124": "pāpān protsārayantī viṣayaratidhiyaḥ paṇḍitān bodhayantī",
  "SA05n843:125": "proccaiḥ saṃruddhabodhyān pravadati bhuvane śākyasiṃhasya gaṇḍī || 31 ||",
  "SA05n843:126": "vyāghrayai dattvā svadehaṃ guṇaśatanivahaṃ puṇyasambhāralabdhaṃ",
  "SA05n843:127": "buddhatvaṃ yaḥ prayātaḥ pratihatadurito manmathonmādanārthī |",
  "SA05n843:128": "śāstā yaścādvitīyo bhavabhayabhiduro bhinnapāpābhisandhi-",
  "SA05n843:129": "stasyeyaṃ vai vicitrā stanati bhagavataḥ śākyasiṃhasya gaṇḍī || 32 ||",
  "SA05n843:130": "māyādevyāśca kukṣau janitajinavaraḥ śākyasiṃho munīndro",
  "SA05n843:131": "bhūmni prāyāttu madhye pravarasumuninā lokavṛkṣasya mūle |",
  "SA05n843:132": "devendrabrahmarudrāsuranaravibudhaiḥ snāpito yaḥ sa deva-",
  "SA05n843:133": "staṃ vande bhaktiratnaiḥ śaśadharakiraṇākṣodidehaṃ munīndram || 33 ||",
  "SA05n843:134": "mārairnānāprakārairasiparaśudhanurbāṇahastairjvaladbhi-",
  "SA05n843:135": "rbhīmāsyairduṣṭadaṃṣṭrairgajabhujagamukhaiḥ siṃhavaktraiḥ śvavaktraiḥ |",
  "SA05n843:136": "pratyañcenonamasya kṣaṇamapi śamitastasya buddhasya pādau",
  "SA05n843:137": "gantuṃ loko'pi sarvo dhruvamiti gatabhīścaiṣu gaṇḍī ninādyā || 34 ||",
  "SA05n843:138": "śrī gaṇḍīstavaḥ samāptaḥ |",
  "SA05n843:139": "kṛtiriyam ācārya-āryadevapādānām |"
}