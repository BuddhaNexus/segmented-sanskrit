{
  "SA15n1239:0": "kṣaṇabhaṅgasiddhiḥ |",
  "SA15n1239:1": "namaḥ samantabhadrāya |",
  "SA15n1239:2": "ākṣiptavyatirekā ya vyāptiranvayarūpiṇī |",
  "SA15n1239:3": "sādharmmyavati dṛṣṭānte sattvahetorihocyate ||",
  "SA15n1239:4": "yat sat tat kṣaṇikaṃ yathā ghaṭaḥ santaścāmī vivādāspadībhūtāḥ padārthā iti |",
  "SA15n1239:5": "hetoḥ parokṣārthapratipādakatvaṃ hetvābhāsatvaśaṅkānirākaraṇamantareṇa na śakyate pratipādayituṃ |",
  "SA15n1239:6": "hetvābhāsāśca asidvavirudvānaikāntikabhedena trividhāḥ |",
  "SA15n1239:7": "tatra na tāvadayamasidvo hetuḥ |",
  "SA15n1239:8": "yadi nāma darśane darśane nānāprakāraṃ sattvalakṣaṇamuktamāste,",
  "SA15n1239:9": "arthakriyākāritvaṃ,",
  "SA15n1239:10": "sattāsamavāyaḥ,",
  "SA15n1239:11": "svarūpasattvaṃ,",
  "SA15n1239:12": "utpādavyayaghrauvyayogitvaṃ pramāṇaviṣayatvaṃ,",
  "SA15n1239:13": "sadupalambhapramāṇagocaratvaṃ vyapadeśaviṣayatvamityādi,",
  "SA15n1239:14": "tathāpi kimanena aprastutena idānīmeva niṣṭaṅkitena |",
  "SA15n1239:15": "yadeva hi pramāṇato nirūpyamāṇaṃ padārthānāṃ sattvamupapannaṃ bhaviṣyati;",
  "SA15n1239:16": "tadeva vayamapi svīkariṣyāmaḥ |",
  "SA15n1239:17": "kevalaṃ yadetadarthakriyākāritvaṃ sarvvajanaprasidvamāste;",
  "SA15n1239:18": "tat khalvatra sattvaśabdenābhisandhāya sādhanatvenopāttaṃ |",
  "SA15n1239:19": "tacca yathāyogaṃ pratyakṣānumānapramāṇaprasidvasadbhāveṣu bhāveṣu pakṣīkṛteṣu pratyakṣādinā pramāṇena pratītamiti na svarūpeṇāśrayadvāreṇa vā'sidvasambhāvanāpi ||",
  "SA15n1239:20": "nāpi viruddhaḥ |",
  "SA15n1239:21": "sapakṣīkṛte ghaṭe sadbhāvāt |",
  "SA15n1239:22": "nanu kathamasya sapakṣatvaṃ,",
  "SA15n1239:23": "pakṣavadatrāpi kṣaṇabhaṅgāsiddheḥ |",
  "SA15n1239:24": "nahyasya pratyakṣata kṣaṇabhaṅgasiddhiḥ |",
  "SA15n1239:25": "tathātvenāniścayāt |",
  "SA15n1239:26": "nāpi sattvānumānataḥ |",
  "SA15n1239:27": "punarnidarśanāntarāpekṣāyāmanavasthāprasaṅgāt |",
  "SA15n1239:28": "na cānyadanumānamasti |",
  "SA15n1239:29": "sambhave vā tenaiva pakṣe'pi kṣaṇabhaṅgasidveralaṃ sattānumāneneti cet |",
  "SA15n1239:30": "ucyate |",
  "SA15n1239:31": "anumānāntarameva prasaṅgaprasaṅgaviparyyayātmakaṃ ghaṭe kṣaṇabhaṅgaprasādhakaṃ pramāṇāntaramasti,",
  "SA15n1239:32": "tathā ghaṭo varttamānakṣaṇe tāvat ekāmarthakriyāṃ karoti |",
  "SA15n1239:33": "atītānāgatakṣaṇayorapi kiṃ tāme vārthakriyāṃ kuryādanyāṃ vā,",
  "SA15n1239:34": "navā kāmapi kriyāmiti trayaḥ pakṣāḥ |",
  "SA15n1239:35": "nātra prathamapakṣo yuktaḥ kṛtasya karaṇāyogāt |",
  "SA15n1239:36": "atha dvitīyo'bhyupagamyate tadidamatra vicāryyatām |",
  "SA15n1239:37": "yadā ghaṭo varttamānakṣaṇabhāvi kāryyaṃ karoti tadā kimatītānāgatakṣaṇabhāvinyapi kāryye śakto'śakto vā |",
  "SA15n1239:38": "yadi śaktastadā varttamānakṣaṇabhāvikāryyavat atītānāgatakṣaṇabhāvyapi kāryyaṃ kuryyāt tatrāpi śaktatvāt śaktasya kṣepāyogāt |",
  "SA15n1239:39": "anyathā varttamānakṣaṇabhāvino'pi kāryyasyākaraṇaprasaṅgāt pūrvvāparakālayorapi śaktatvenāviśeṣāt,",
  "SA15n1239:40": "samarthasya ca sahakāryyapekṣāyā ayogāt |",
  "SA15n1239:41": "athāśaktastadā ekatra kāryye śaktāśaktatvaviruddhadharmmādhyāsāt kṣaṇavidhvaṃso ghaṭasya durvvāraprasaraḥ syāt |",
  "SA15n1239:42": "nāpi tṛtīyaḥ pakṣaḥ saṅgacchate śaktasvabhāvānuvṛttereva |",
  "SA15n1239:43": "yadā hi śaktasya svabhāvasya vilambo'pyasahyastadā dūrītsāritamakaraṇam |",
  "SA15n1239:44": "anyathā vārttamānikasyāpi kāryyasyākaraṇaṃ syāt ityuktaṃ |",
  "SA15n1239:45": "tasmād yad yadā yajjananavyavahārapātraṃ,",
  "SA15n1239:46": "tattadā tat kuryyāt |",
  "SA15n1239:47": "akurvvacca na jananavyavahārabhājanam |",
  "SA15n1239:48": "tadevamekatra kāryye samarthetarasvabhāvatayā pratikṣaṇaṃ bhedāt ghaṭasya sapakṣatvamakṣatam |",
  "SA15n1239:49": "atra prayogaḥ |",
  "SA15n1239:50": "yad yadā yajjananavyavahārayogyaṃ tattadā tajjanayatyeva |",
  "SA15n1239:51": "yathā antyā kāraṇasāmagrī svakāryyaṃ |",
  "SA15n1239:52": "atītānāgatakṣaṇabhāvikāryyajananavyavahārayogyaścāyaṃ ghaṭo varttamānakṣaṇabhāvikāryyakaraṇakāle sakalakriyātikramakāle 'pīti svabhāvahetuprasaṅgaḥ |",
  "SA15n1239:53": "asya ca dvitīyādikṣaṇabhāvikāryyakaraṇavyavahāragocaratvasya prasaṅgasādhanasya vārttamānikakāryyakaraṇakāle sakalakriyātikramakāle ca ghaṭe dharmmiṇi parābhyupagamamātrataḥ sidvatvāt asidvistāvadasambhavinī |",
  "SA15n1239:54": "nāpi virudvatā,",
  "SA15n1239:55": "sapakṣe antyakāraṇasāmagryāṃ sadbhāvasambhavāt |",
  "SA15n1239:56": "nanvayaṃ sādhāraṇānaikāntiko hetuḥ |",
  "SA15n1239:57": "sākṣādajanake'pi kuśūlādyavasthita-vījādau vipakṣe samarthavyavahāragocaratvasya sādhanasya darśanāditi cet |",
  "SA15n1239:58": "na |",
  "SA15n1239:59": "dvividho hi samarthavyavahāraḥ pāramārthikaḥ aupacārikaśca |",
  "SA15n1239:60": "tatra yatpāramārthikam jananaprayuktaṃ jananavyavahāragocaratvaṃ tadiha sādhanatvenopāttaṃ |",
  "SA15n1239:61": "tasya ca kuśūlādyavasthita vījādau kāraṇakāraṇatvāt aupacārikajananavyavahāraviṣayabhūte sambhavābhāvāt kutaḥ sādhāraṇānaikāntikatā |",
  "SA15n1239:62": "na cāsya sandigdhavyatirekitā viparyyaye bādhakapramāṇasadbhāvāt |",
  "SA15n1239:63": "tathāhīdaṃ jananavyavahāragocaratvaṃ niyataviṣayatvena vyāptamiti sarvvajanānubhavasiddham |",
  "SA15n1239:64": "na cedaṃ nirnimittaṃ |",
  "SA15n1239:65": "deśakālasvabhāvaniyamābhāvaprasaṅgāt |",
  "SA15n1239:66": "na ca jananādanyannimittamupalabhyate |",
  "SA15n1239:67": "tadanvayavyatirekānuvidhānadarśanāt |",
  "SA15n1239:68": "yadi ca jananamantareṇāpi jananavyavahāragocaratvaṃ syāt tadā sarvvasya sarvvatra jananavyavahāra ityaniyamaḥ syāt |",
  "SA15n1239:69": "niyataścāyaṃ pratītaḥ |",
  "SA15n1239:70": "tato jananābhāve vipakṣe niyataviṣayatvasya vyāpakasya nivṛttau nivarttamānaṃ jananavyavahāragocaratvaṃ janana eva viśrāmyatīti vyāptisidveranavadyo hetuḥ |",
  "SA15n1239:71": "na caiṣa ghaṭo varttamānakāryyakaraṇakṣaṇe sakalakriyātikramaṇe ca atītānāgatakṣaṇabhāvikāryyaṃ janayati |",
  "SA15n1239:72": "tato na jananavyavahārayogyaḥ |",
  "SA15n1239:73": "sarvvaḥ prasaṅgaḥ prasaṅgaviparyyayaniṣṭha iti nyāyāt |",
  "SA15n1239:74": "atrāpi prayogaḥ |",
  "SA15n1239:75": "yadyadā yanna karoti |",
  "SA15n1239:76": "tattadā tatra samarthavyavahārayogyaṃ yathā śālyaṅkuramakurvvan kodravaḥ śālyaṅkure |",
  "SA15n1239:77": "na karoti caiṣa ghaṭo varttamānakṣaṇabhāvikāryyakaraṇakāle sakalakriyātikramakāle cātītānāgatakṣaṇabhāvikāryyamiti vyāpakānupalabdhirbhinatti samarthakṣaṇādasamarthakṣaṇam |",
  "SA15n1239:78": "atrāpyasiddhirnāsti varttamānakṣaṇabhāvikāryyakaraṇakāle sakalakriyātikramakāle ca atītānāgatakṣaṇabhāvikāryyakaraṇasyāyogāt |",
  "SA15n1239:79": "nāpi virodhaḥ sapakṣe bhāvāt |",
  "SA15n1239:80": "na cānaikāntikatā pūrvvoktena nyāyena samartha vyavahāragocaratvajanakatvayovidhibhūtayoḥ sarvvopasaṃhāravatyā vyāpteḥ prasādhanāt |",
  "SA15n1239:81": "yatpunaratroktaṃ yadyadā yanna karoti na tattadā tatra samarthamityatra kaḥ karotyarthaḥ |",
  "SA15n1239:82": "kiṃ kāraṇatvaṃ ?",
  "SA15n1239:83": "tatkāryyotpādānuguṇasahakārisākalyaṃ ?",
  "SA15n1239:84": "āhosvit kāryyāvyabhicāraḥ ?",
  "SA15n1239:85": "kāryyasambandho veti?",
  "SA15n1239:86": "tatra kāraṇatvameva karotyarthaḥ |",
  "SA15n1239:87": "tataḥ pakṣāntarabhāvino doṣā anabhyupagamapratihatāḥ |",
  "SA15n1239:88": "na cātrapakṣe kāraṇatvasāmarthyayoḥ paryyāyatvena vyāpakānupalambhasya sādhyāviśiṣṭatvamabhidhātumucitaṃ |",
  "SA15n1239:89": "samarthavyavahāragocaratvābhāvasya sādhyatvāt |",
  "SA15n1239:90": "kāraṇatvasamarthavyavahāragocaratvayośca bṛkṣaśiṃśapayoriva vyāvṛttibhedo'stītyanavasara eva evaṃvidhasya kṣudrapralāpasya |",
  "SA15n1239:91": "tadevaṃ prasaṅgaprasaṅgaviparyyayahetudvayabalato ghaṭe dṛṣṭānte kṣaṇabhaṅgaḥ siddhaḥ |",
  "SA15n1239:92": "tatkathaṃ sattvādanyadanumānaṃ dṛṣṭānte kṣaṇabhaṅgasādhakam |",
  "SA15n1239:93": "nāstītyucyate |",
  "SA15n1239:94": "na caivaṃ sattvahetorvaiyarthyaṃ |",
  "SA15n1239:95": "dṛṣṭāntamātra eva prasaṅgaprasaṅgaviparyyayābhyāṃ kṣaṇabhaṅgaprasādhanāt nanvābhyāmeva pakṣe'pi kṣaṇabhaṅgasiddhirastviti cet |",
  "SA15n1239:96": "astu ko doṣaḥ |",
  "SA15n1239:97": "yo hi pratipattā prativastu yadyadā yajjananavyavahārayogyaṃ tattadā tajjanayatītyā dikamupanyasituṃ analasastasya tata eva kṣaṇabhaṅgasiddhiḥ |",
  "SA15n1239:98": "yastu prativastu tannyāyopanyāsaprayāsabhīruḥ sa ttvekatradharmmiṇi yadyadā yajjananavyavahārayogyaṃ tattadā tajjanayatītyādinyāyena sattvamātramasthairyyavyāptamavadhāryyasattvādevānyatra kṣaṇikatvamavagacchatīti |",
  "SA15n1239:99": "kathamapramattovaiyarthyamasyācakṣīta tadevamekārthakāriṇo ghaṭasya dvitīyādikṣaṇabhāvikāryyāpekṣayā samarthetarasvabhāvavirudvadharmmā dhyāsāt bheda eveti kṣaṇabhaṅgatayā sapakṣatāmāvahati ghaṭe sattveheturupalabhyamāno na virudvaḥ |",
  "SA15n1239:100": "na cāya manaikāntikaḥ |",
  "SA15n1239:101": "atraiva sādharmmyavati dṛṣṭānte sarvvopasaṃhāravatyā vyāpteḥ prasādhanāt |",
  "SA15n1239:102": "nanu viparyyaye bādhakapramāṇabalābdyāptisiddhistasya copanyāsavārttāpi nāsti tatkathaṃ vyāptiḥ prasādhiteti cet |",
  "SA15n1239:103": "tadetat taralatarabuddhivilasitaṃ |",
  "SA15n1239:104": "tathā hi uktametat varttamānakṣaṇabhāvikāryyakaraṇakāle atītānāgatakṣaṇabhāvikāryye'pi ghaṭasya śaktisambhave tadānīmevaitat karaṇamakaraṇe ca śaktāśaktasvabhāvatayā pratikṣaṇaṃ bheda iti kṣaṇikatvena vyāptaiva sā arthakriyāśaktiḥ |",
  "SA15n1239:105": "nanvevaṃ anvayamātramastu vipakṣāt punarekāntena vyāvṛttiriti kuto labhyamiti cet,",
  "SA15n1239:106": "vyāptisiddhereva |",
  "SA15n1239:107": "byatirekasandehe vyāptisiddhireva kathamiti cet,",
  "SA15n1239:108": "na dvividhā hi vyāptisiddhiranvayarūpā ca karttṛdharmmaḥ |",
  "SA15n1239:109": "sādhanadharmmavati dharmmiṇi sādhyadharmmasyāvaśyambhāvo yaḥ |",
  "SA15n1239:110": "vyatirekarūpā ca karmmadharmmaḥ sādhyābhāve sādhanasyāvaśyamabhāvo yaḥ |",
  "SA15n1239:111": "enayoścaikatarapratītiniyamena dvitīyapratītimākṣipati |",
  "SA15n1239:112": "anyathā, ekasyāḥ eva siddhaḥ |",
  "SA15n1239:113": "tasmād |",
  "SA15n1239:114": "yathā viparyyaye bādhakapramāṇabalāt niyamavati vyatireke siddhe anvayaviṣayaḥ saṃśayaḥ pūrvvaṃ sthito'pi paścātparigalati |",
  "SA15n1239:115": "tato'nvayaprasādhanārthaṃ na pṛthaksādhanamucyate |",
  "SA15n1239:116": "tathā prasaṅgatadviparyyayahetudvayabalato niyamavatyanvaye siddhe vyatirekaviṣaye pūrvvaṃ sthito'pi sandehaḥ paścātparigalatyeva |",
  "SA15n1239:117": "na ca vyatirekasādhakamanyat pramāṇaṃ vyaktavyam |",
  "SA15n1239:118": "tataśca sādhyābhāve sādhanasyaikāntiko vyatirekaḥ |",
  "SA15n1239:119": "sādhane sati sādhyasyāvaśyamanvayo veti na kaścidarthabhedaḥ tadevaṃ viparyyayabādhakapramāṇamantareṇāpi prasaṅgaprasaṅgaviparyyayahetudvayabalāt anvayarūpavyāptisidvau sattvahetoranaikāntikasyābhāvādataḥ sādhanāt kṣaṇabhaṅgasidviranavadyeti |",
  "SA15n1239:120": "nanu ca sādhanamidamasidvaṃ,",
  "SA15n1239:121": "na hi kāraṇabudhyā kāryyaṃ gṛhyate |",
  "SA15n1239:122": "tasya bhāvitvāt |",
  "SA15n1239:123": "na ca kāryyabudhyā kāraṇam |",
  "SA15n1239:124": "tasyātītatvāt |",
  "SA15n1239:125": "na ca varttamānagrāhiṇā jñānena atītānāgatayorgrahaṇamatiprasaṅgāt |",
  "SA15n1239:126": "na ca pūrvvāparayoḥ kālayorekaḥ pratisandhātā'sti kṣaṇabhaṅgabhaṅgaprasaṅgāt |",
  "SA15n1239:127": "kāraṇābhāve tu kāryyābhāvapratītiḥ svasambedanavādino manorathasyāpyaviṣayaḥ |",
  "SA15n1239:128": "na ca pūrbbotarakālayoḥ sambittī tābhyāṃ vāsanā tayā ca hetuphalāvasāyī vikalpa iti yuktaṃ |",
  "SA15n1239:129": "sa hi vikalpo gṛhītānusandhāyako'tadrūpasamāropako vā na prathamaḥ pakṣaḥ |",
  "SA15n1239:130": "ekasya pratisandhāturabhāve pūrvvāparagrahaṇayorayogāt |",
  "SA15n1239:131": "vikalpavāsanāyā evābhāvāt |",
  "SA15n1239:132": "nāpi dvitīyaḥ;",
  "SA15n1239:133": "marīcikāyāmapi jalavijñānaprāmāṇyaprasaṅgāt |",
  "SA15n1239:134": "tadevamanvayavyatirekayorapratipatterarthakriyālakṣaṇam sattvamasidvamiti ||",
  "SA15n1239:135": "kiñca prakārāntarādapīdaṃ sādhanamasidvaṃ |",
  "SA15n1239:136": "tathā hi vījādīnāṃ sāmarthyaṃ vījādijñānāt kāryyādaṅkurādervā niścetavyaṃ |",
  "SA15n1239:137": "kāryyatvañca vastutvasidvau sidhyati,",
  "SA15n1239:138": "vastutvañca kāryyāntarāt |",
  "SA15n1239:139": "kāryyāntarasyāpi kāryyatvaṃ vastutvasidvau |",
  "SA15n1239:140": "tadvastutvañca tadaparakāryyāntarādityanavasthā |",
  "SA15n1239:141": "athānavasthābhayāt paryyante kāryyāntaraṃ nāpekṣate,",
  "SA15n1239:142": "tadā tenaiva pūrvveṣāmasattvaprasaṅgāt naikasyāpyarthakriyāsāmarthyaṃ sidhyati |",
  "SA15n1239:143": "nanu kāryyatvasattvayorbhinnavyāvṛttikatvāt |",
  "SA15n1239:144": "sattāsidvāvapi kāryyatvasidvau kā kṣatiriti cet |",
  "SA15n1239:145": "tadasaṅgatam,",
  "SA15n1239:146": "satyapi kāryyatvasattvayorvyāvṛttibhede sattvasidvau kutaḥ kāryyatvasiddhiḥ |",
  "SA15n1239:147": "kāryyatvaṃ hyabhūtvābhāvitvaṃ,",
  "SA15n1239:148": "bhavanañca sattā |",
  "SA15n1239:149": "sattā ca saugatānāṃ sāmarthyameva |",
  "SA15n1239:150": "tataśca sāmarthyasandehe bhavatītyeva vaktumaśakyaṃ kathamabhūtvābhāvitvaṃ kāryyatvaṃ setsyati |",
  "SA15n1239:151": "apekṣitaparavyāpāratvaṃ kāryyatvamityapi nāsato dharmmaḥ sattvañca sāmarthyaṃ tacca sandigdhamiti kutaḥ kāryyasiddhiḥ |",
  "SA15n1239:152": "tadasidvau pūrvvasya sāmarthyaṃ na sidhyatīti sandigdhāsidvo hetuḥ |",
  "SA15n1239:153": "tathā virudvo'pyayaṃ,",
  "SA15n1239:154": "tathā hi kṣaṇikatve sati na tāvat ajātasyānanvayanirudvasya vā kāryyārambhakatvaṃ sambhavati |",
  "SA15n1239:155": "na ca nispannasya tāvān kṣaṇo'sti yamupādāya kasmaicit kāryyāya vyāpāryyet |",
  "SA15n1239:156": "ataḥ kṣaṇikapakṣa eva arthakriyānupapattervirūdvatā |",
  "SA15n1239:157": "athavā vikalpena yadupanīyate,",
  "SA15n1239:158": "tatsarvvamavastu,",
  "SA15n1239:159": "tataśca vastvātmake kṣaṇikatve sādhye'vastūpasthāpayannanumānavikalpo virudvaḥ |",
  "SA15n1239:160": "yadvā, sarvvasyaiva hetoḥ kṣaṇikatve sādhye virudvatvaṃ deśakālāntarānanugame sādhyasādhanabhāvābhāvāt anugame ca nānākālamekamakṣaṇikaṃ kṣaṇikatvena virudhyata iti |",
  "SA15n1239:161": "anaikāntiko'pyayaṃ sattvasthairyyayorvirodhābhāvāditi |",
  "SA15n1239:162": "pratrocyate |",
  "SA15n1239:163": "yattāvaduktaṃ sāmarthyaṃ na pratīyata iti |",
  "SA15n1239:164": "tat kiṃ sarvvathaiva na pratīyate |",
  "SA15n1239:165": "kṣaṇabhaṅgapakṣe vā |",
  "SA15n1239:166": "prathamapakṣe sakalakārakajñāpakahetucakrocchedāt mukhaspandanamātrasyāpyakaraṇaprasaṅgaḥ |",
  "SA15n1239:167": "anyathā yenaiva vacanena sāmarthyaṃ nāstīti pratipādyate tasyaiva tat pratipādanasāmarthyamavyāhatamāyātam |",
  "SA15n1239:168": "tasmāt paramapuruṣārthasamīhayā vastutattvanirūpaṇapravṛttasya śaktisvīkārapūrvvakaiva pravṛttiḥ |",
  "SA15n1239:169": "tadasvīkāre tu na kaścit kvacit pravartteteti nirīhaṃ jagajjāyate |",
  "SA15n1239:170": "atha dvitīyaḥ pakṣaḥ |",
  "SA15n1239:171": "tadāsti tāvat sāmarthyapratītiḥ |",
  "SA15n1239:172": "sā ca kṣaṇikatve yadi nopapadyate tadā virudvaṃ vaktumucitaṃ,",
  "SA15n1239:173": "asidvamiti tu nyāyabhūṣaṇīyaḥ prāyovilāpaḥ |",
  "SA15n1239:174": "na ca satyapi kṣaṇikatve sāmarthyapratītivyāghātaḥ |",
  "SA15n1239:175": "tathāhi kāraṇajñānopādeyabhūtena kāryyagrāhiṇā jñānena tadarpitasaṃskāragarbheṇa asya bhāve asya bhāva iti anvayaniścayo janyate,",
  "SA15n1239:176": "tathā kāraṇāpekṣayā bhūtalakaivalyagrāhijñānopādeyabhūtena kāryyāpekṣayā bhūtalakaivalyagrāhiṇā jñānena tadarpitasaṃskāragarbhaṇa asyābhāve asyābhāva iti vyatirekaniścayo janyate |",
  "SA15n1239:177": "yadāhurguravaḥ |",
  "SA15n1239:178": "ekāvasāyasamanantarajātamanya-",
  "SA15n1239:179": "vijñānamanvayavimarṣamupādadhāti |",
  "SA15n1239:180": "evaṃ tadekavirahānubhavodbhavānya-",
  "SA15n1239:181": "vyāvṛttadhīḥ prathayati vyatirekabuddhiṃ ||",
  "SA15n1239:182": "evaṃ sati gṛhītānusandhāyake evāyaṃ vikalpaḥ |",
  "SA15n1239:183": "upādānopādeyabhūtakramipratyakṣadvayagṛhītānusandhānāt |",
  "SA15n1239:184": "yadāhālaṅkāraḥ |",
  "SA15n1239:185": "yadi nāmaikamadhyakṣaṃ na pūrvvāparavittimat |",
  "SA15n1239:186": "adhyakṣadvayasadbhāve prākparāvedanaṃ kathamiti |",
  "SA15n1239:187": "nāpi dvitīyo'sidvaprabhedaḥ |",
  "SA15n1239:188": "sāmarthyaṃ hi sattvamiti saugatānāṃ sthitireṣā |",
  "SA15n1239:189": "na caitat prasādhanārthamasmākamidānīmeva prārambhaḥ;",
  "SA15n1239:190": "kintu yatra pramāṇapratīte vījādau vastubhūte dharmmiṇi pramāṇapratītaṃ sāmarthya tatra kṣaṇābhaṅga sādhanāya |",
  "SA15n1239:191": "tataścāṅkurādīnāṃ kāryyādaśanāt āhatyasāmarthyasandehe'pi paṭupratyakṣaprasidvaṃ sanmātratvamavadhāryyameva |",
  "SA15n1239:192": "anyathā na kvacidapi vastumātrasyāpi pratipattiḥ syāt |",
  "SA15n1239:193": "tasmācchāstrīyasattvalakṣaṇasandehe'pi paṭupratyakṣavalāvalambitavastubhāve aṅkurādau kāryyatvamupalabhyamānaṃ vījādeḥ sāmarthyamupasthāpayatīti nāsidvidoṣāvakāśaḥ |",
  "SA15n1239:194": "nāpi kśaṇikatve sāmarthyakṣatiḥ,",
  "SA15n1239:195": "yato virudvatā syāt,",
  "SA15n1239:196": "kṣaṇikatvaniyataprāgbhāvitvalakṣaṇakāraṇatvayovirodhābhāvāt,",
  "SA15n1239:197": "kṣaṇamātrasthāyinyapi sāmarthyasambhavāditi nādimo virodhaḥ |",
  "SA15n1239:198": "nāpi dvitīyo virodhaprabhedaḥ |",
  "SA15n1239:199": "avastuno vastuno vā svākārasya grāhyatve'pi,",
  "SA15n1239:200": "adhyavaseyavastvapekṣayaiva sarvvatra prāmāṇyapratipādanāt vastusvabhāvasyaiva kṣaṇikatvasidviriti kva virodhaḥ |",
  "SA15n1239:201": "yacca gṛhyate yaccādhyavasīyate te dve api anyanivṛttī na vastunī svalakṣaṇāvagāhitve abhilāpasaṃsargānupapatteriti cet |",
  "SA15n1239:202": "na |",
  "SA15n1239:203": "adhyavasāyasvarūpāparijñānāt agṛhīte'pi vastuni mānasyādipravṛttikārakatvaṃ vikalpasyādhyavasāyitvaṃ,",
  "SA15n1239:204": "apratibhāse'pi pravṛttiviṣayīkṛtatvamadhyavaseyatvam |",
  "SA15n1239:205": "etaccādhyavaseyatvaṃ svalakṣaṇasyaiva yujyate, nānyasya |",
  "SA15n1239:206": "arthakriyārthitvāt arthipravṛtteḥ |",
  "SA15n1239:207": "evañcādhyavasāye svalakṣaṇasyāsphuraṇameva |",
  "SA15n1239:208": "na ca tasyāsphuraṇe'pi sarvvatrāviśeṣeṇa pravṛttyākṣepaprasaṅgaḥ,",
  "SA15n1239:209": "pratiniyatasāmagrīprasūtāt,",
  "SA15n1239:210": "pratiniyatasvākārāt,",
  "SA15n1239:211": "pratiniyataśaktiyogāt,",
  "SA15n1239:212": "pratiniyata evātadrūpaparāvṛtte apratīte'pi pravṛttisāmarthyadarśanāt |",
  "SA15n1239:213": "yathā sarvvasyāsattve'pi vījādaṅkurasyaivotpattiḥ dṛṣṭasya niyatahetuphalabhāvasya pratikṣeptumaśakyatvāt |",
  "SA15n1239:214": "paraṃ vāhyenārthena sati pratibandhe prāmāṇyamanyathātvaprāmāṇyamiti viśeṣaḥ |",
  "SA15n1239:215": "tathā tṛtīyo'pi pakṣaḥ prayāsaphalaḥ |",
  "SA15n1239:216": "nānākālasyaikasya vastuno vastuto'sambhavepyatadrūpaparāvṛttayoreva sādhyasādhanayoḥ pratyakṣeṇa vyāptigrahaṇāt |",
  "SA15n1239:217": "dvividho hi pratyakṣasya viṣayo grāhyo'dhyavaseyaśca sakalātadrūpaparāvṛttaṃ vastumātraṃ sākṣādasphuraṇāt pratyakṣasya grāhyo viṣayo mā bhūt |",
  "SA15n1239:218": "tadekadeśagrahaṇe tu tanmātrayorvyāptiniścāyakavikalpajananādadhyavaseyo viṣayo bhavatyeva |",
  "SA15n1239:219": "kṣaṇagrahaṇe santānaniścayavat |",
  "SA15n1239:220": "rūpamātragrahaṇe ghaṭaniścayavacca |",
  "SA15n1239:221": "anyathā sarvvānumānocchedaprasaṅgāt |",
  "SA15n1239:222": "tathā hi vyāptigrahaḥ sāmānyayoḥ,",
  "SA15n1239:223": "viśeṣayoḥ,",
  "SA15n1239:224": "sāmānyaviśiṣṭaviśeṣayo rviśeṣaviśiṣṭasāmānyayorveti vikalpāḥ |",
  "SA15n1239:225": "nādyo vikalpaḥ sāmānyasya vādhyatvāt |",
  "SA15n1239:226": "avādhyatve'pyadṛśyatvāt |",
  "SA15n1239:227": "dṛśyatve'pi puruṣārthānupayogitayā tasyānumeyatvāyogāt |",
  "SA15n1239:228": "nāpyanumitāt sāmānyāt viśeṣānumānam,",
  "SA15n1239:229": "sāmānyasarvvaviśeṣayorvakṣyamāṇanyāyena pratibandhapratipatterayogāt |",
  "SA15n1239:230": "nāpi dvitīyo viśeṣasyānanugāmitvāt |",
  "SA15n1239:231": "antime tu vikalpadvaye sāmānyādhāratayā dṛṣṭa eva viśeṣaḥ sāmānyasya viśeṣyo viśeṣaṇaṃ vā karttavyaḥ |",
  "SA15n1239:232": "adṛṣṭa eva vā deśakālāntaravarttī |",
  "SA15n1239:233": "yadvā dṛṣṭādṛṣṭātmako deśakālāntarabartī atadrūpaparāvṛttaḥ sarvvo viśeṣaḥ |",
  "SA15n1239:234": "na prathamaḥ pakṣo'nanugāmittvāt;",
  "SA15n1239:235": "nāpi dvitīyaḥ,",
  "SA15n1239:236": "adṛṣṭatvāt |",
  "SA15n1239:237": "na ca tṛtīyaḥ,",
  "SA15n1239:238": "prastutaikaviśeṣadarśane'pi deśakālāntaravarttināmadarśanāt |",
  "SA15n1239:239": "atha teṣāṃ sarvveṣāmeva viśeṣāṇāṃ sadṛśatvāt |",
  "SA15n1239:240": "sadṛśasāmagrīprasūtatvāt sadṛśakāryyakāritvāditi prattyāsattyā,",
  "SA15n1239:241": "ekaviśeṣagrāhakaṃ pratyakṣamatadrūpaparāvṛttamātreniścayaṃ janayadatadrūpaparāvṛttaviśeṣamātrasya vyavasthāpakam |",
  "SA15n1239:242": "yathaikasāmagrīpratibadvarūpamātragrāhakaṃ pratyakṣaṃ ghaṭe niścayaṃ janayadghaṭagrāhakaṃ byavasthāpyate |",
  "SA15n1239:243": "anyathā ghaṭo'pi ghaṭasantāno'pi pratyakṣato na sidhyet sarvvātmanā grahaṇābhāvāt |",
  "SA15n1239:244": "tadekadeśagrahaṇantvatadrūpaparāvṛtte'pyaviśiṣṭam |",
  "SA15n1239:245": "yadyevamanenaiva krameṇa sarvvasya viśeṣasya viśeṣaṇaviśeṣyabhāvavat vyāptipratipattirapyastu |",
  "SA15n1239:246": "tat kimarthaṃ nānākālamekakṣaṇikamabhyupagantavyaṃ yena kṣaṇikatve sādhanasya virudvatvaṃ syāt iti na kaścidvirodhaprabhedaprasaṅgaḥ |",
  "SA15n1239:247": "na cāyamanekāntiko'pi hetuḥ |",
  "SA15n1239:248": "pūrvvoktakrameṇa sādharmmyadṛṣṭānte prasaṅgaviparyyayahetubhyāmanvayarūpavyāpteḥ prasādhanāt |",
  "SA15n1239:249": "nanu yadi prasaṅgaviparyyayahetudvayavalato ghaṭe dṛṣṭānte kṣaṇabhaṅgaḥ sidhyettadā sattvasya niyamena kṣaṇikatvena vyāptisidveranaikāntikatvaṃ na syāditi yuktam |",
  "SA15n1239:250": "kevala midamevāsambhavi |",
  "SA15n1239:251": "tathāhi śakto'pi ghaṭaḥ kramisahakāryyapekṣayā kramikāryyaṃ kariṣyati |",
  "SA15n1239:252": "na caitad vaktavyaṃ samartho 'rthaḥ svarūpeṇa karoti |",
  "SA15n1239:253": "svarūpañca sarvvadāstītyanupakāriṇi sahakāriṇyapekṣā na yujyata iti,",
  "SA15n1239:254": "satyapi svarūpeṇa kārakatve sāmarthyābhāvātkathaṃ karoti,",
  "SA15n1239:255": "sahakārisākalyaṃ hi sāmarthyaṃ tadvaikalyañcāsāmarthyaṃ |",
  "SA15n1239:256": "na ca tayorāvirbhāvatirobhāvābhyāṃ tadvataḥ kācit kṣatiḥ |",
  "SA15n1239:257": "tasya tābhyāmanyatvāt |",
  "SA15n1239:258": "tasmādarthaḥ samartho'pi syāt na ca karotīti sandigdhavyatirekaḥ prasaṅgahetuḥ |",
  "SA15n1239:259": "atrocyate | bhavatu tāvat sahakārisākalyameva sāmarthyaṃ |",
  "SA15n1239:260": "tathāpi so'pi tāvadbhāvaḥ svarūpeṇa kārakaḥ |",
  "SA15n1239:261": "tasya ca yādṛśaścaramakṣaṇe 'kṣepakriyādharmmā svabhāvaḥ tādṛśa eva cet prathamakṣaṇe tadā tadāpi prasahya kurbbāṇo brahmaṇāpyanivāryyaḥ |",
  "SA15n1239:262": "na ca so'pyakṣepakriyādharmmā svabhāvaḥ sākalye sati jāto bhāvādbhinna evābhidhātuṃ śakyaḥ |",
  "SA15n1239:263": "bhāvasyākarttṛtvaprasaṅgāt |",
  "SA15n1239:264": "evaṃ yāvadyāvat dharmāntaraparikalpastāvattāvadudāsīno bhāvaḥ |",
  "SA15n1239:265": "tasmādyadrūpamādāya svarūpeṇāpi janayatītyucyate;",
  "SA15n1239:266": "tasya prāgapi bhāve kathamajaniḥ kadācit |",
  "SA15n1239:267": "akṣepakriyāpratyanīkasvabhāvasya prācyasya paścādanuvṛttau kathaṃ kadācidapi kāryyasambhavaḥ |",
  "SA15n1239:268": "nanu yadi sa evaikaḥ karttā syāt yuktametat |",
  "SA15n1239:269": "kintu sāmagrī janikā tataḥ sahakāryyantaravirahavelāyāṃ balīyaso'pi na kāryyaprasava iti kimatra virudvaṃ |",
  "SA15n1239:270": "na hi bhāvaḥ svarūpeṇakarotīti svarūpeṇaiva karoti |",
  "SA15n1239:271": "sahakārisahitādeva tataḥ kāryyotpattidarśanāt |",
  "SA15n1239:272": "tasmādyāptivat kāryyakāraṇabhāvo'pi,",
  "SA15n1239:273": "ekatrānyayogabyavacchedena anyatrāyogavyavacchedena nāvabodvavyaḥ,",
  "SA15n1239:274": "tathaiva laukikaparīkṣakāṇāṃ sampratipatteriti |",
  "SA15n1239:275": "atrocyate | yadā militāḥ santaḥ kāryyaṃ kurvvate tadaikārthakaraṇalakṣaṇaṃ sahakāritvamepāmastu ko niṣedvā?",
  "SA15n1239:276": "militaireva tu tatkāryya karttavyamiti kuto labhyate?",
  "SA15n1239:277": "pūrvvāparayorekasvabhāvatvādbhāvasya |",
  "SA15n1239:278": "sarvvadā jananājananayoranyataraniyataprasaṅgasya durvvāratvāt |",
  "SA15n1239:279": "tasmāt sāmagrī janika naikaṃ janakamiti sthiravādināṃ manorathasyāpyaviṣayaḥ |",
  "SA15n1239:280": "dṛśyate tāvadevamiti cet |",
  "SA15n1239:281": "dṛśyatāṃ kintu pūrvvasthitādeva sāmagrīmadhyapraviṣṭādbhāvāt kāryotpattiranyasmādeva vā viśiṣṭādbhāvādutpannāditi vivādapadam |",
  "SA15n1239:282": "tatra prāgapi sambhave sarvvadaiva kāryyotpatti rna vā kadācidapīti virodhamasamādhāya cakṣuṣī nimīlya tata eva kāryyotpattidarśanāditi sādhyānuvādamātrapravṛttaḥ kṛpāmarhatīti |",
  "SA15n1239:283": "na ca pratyabhijñādibalādekatvasidviḥ tat pauruṣasya lūnapunarjātakeśanakhādāvapyupalambhato nirddalanāt,",
  "SA15n1239:284": "lakṣaṇabhedasya ca darśayitumaśakyatvāt |",
  "SA15n1239:285": "sthirasidvidūṣaṇe cāsmābhiḥ prapañcato nirastatvāt |",
  "SA15n1239:286": "tasmāt sākṣāt kāryyakāraṇabhāvāpekṣayā ubhayatrāpyanyayogavyavacchedaḥ |",
  "SA15n1239:287": "vyāptau tu sākṣātparamparayā kāraṇamātrāpekṣayā kāraṇe vyāpake'yogavyavacchedaḥ |",
  "SA15n1239:288": "kāryye vyāpye'nyayogavyavacchedaḥ |",
  "SA15n1239:289": "tathā tadatatsvabhāve vyāpake'yogavyavacchedaḥ |",
  "SA15n1239:290": "tatsvabhāve ca vyāpye'nyayogavyavacchedo vikalpāruḍharūpāpekṣayā vyāptau dvividhamavadhāraṃam |",
  "SA15n1239:291": "nanu yadi pūrvvāparakālayorekasvabhāvo bhāvaḥ sarvvadājanakatvenājanakatvena vā vyāpta upalabdhaḥ syāttadāyaṃ prasaṅgaḥ saṅgacchate |",
  "SA15n1239:292": "na kṣaṇabhaṅgavādinā pūrvvāparakālayorekaḥ kaścidupalabdha iti cet |",
  "SA15n1239:293": "tadetadatigrāmyaṃ |",
  "SA15n1239:294": "tathāhi pūrvvāparakālayorekasvabhāvatve satītyasyāyamarthaḥ |",
  "SA15n1239:295": "parakālabhāvī janako yaḥ svabhāvo bhāvasya sa eva yadi pūrvvakālabhāvī |",
  "SA15n1239:296": "pūrvvakālabhāvī vā yo'janakaḥ svabhāvaḥ sa eva yadi parakālabhāvī,",
  "SA15n1239:297": "tadopalabdhameva jananamajananambā syāt,",
  "SA15n1239:298": "tathā ca sati sidvayoreva svabhāvayorekatvārope sidvameva jananamajananambā'sajyata iti |",
  "SA15n1239:299": "nanu kāryyameva sahakāriṇamapekṣate |",
  "SA15n1239:300": "na tu kāryyotpattihetuḥ |",
  "SA15n1239:301": "yasmāt dvividhaṃ sāmarthya nijamāgantukañca sahakāryyantaraṃ tato'kṣaṇikasyāpi kramavat sahakārinānātvādapi kramavat kāryyanānātvopapatteraśakyaṃ bhāvānāṃ pratikṣaṇamanyānyatvamupapādayitumiti cet |",
  "SA15n1239:302": "ucyate |",
  "SA15n1239:303": "bhavatu tāvannijāgantukabhedena dvividhaṃ sāmarthyaṃ |",
  "SA15n1239:304": "tathāpi yat prātisvikaṃ vastusvalakṣaṇaṃ arthakriyādharmmakamavaśyamabhyupagantavyaṃ tat kiṃ prāgapi paścādeva veti vikalpya yaddūṣaṇamugdīritaṃ |",
  "SA15n1239:305": "tatra kimuktamaneneti na pratīmaḥ |",
  "SA15n1239:306": "yattu kāryyeṇaiva sahakāriṇo'pekṣanta ityupatkṛtaṃ tadapi nirupayogaṃ |",
  "SA15n1239:307": "yadi hi kāryyameva svajanmani svatantraṃ syādyuktametat |",
  "SA15n1239:308": "kevalamevaṃ sati sahakārisākalyasāmarthyakalpanamaphalaṃ |",
  "SA15n1239:309": "svātantryādeva hi kāryyaṃ kādācitkaṃ bhaviṣyati |",
  "SA15n1239:310": "tathā ca sati santo hetavaḥ sarvvathā'samarthāḥ |",
  "SA15n1239:311": "asadetat kāryyaṃ svatantramiti viśuddhā budviḥ |",
  "SA15n1239:312": "atha kāryyasyaivāyamaparādho yadidaṃ samarthe kāraṇe satyapi kadācinnopapadyata iti cet |",
  "SA15n1239:313": "na tattarhi tat kāryyaṃ svātantryāt |",
  "SA15n1239:314": "yadbhāṣyaṃ |",
  "SA15n1239:315": "sarvvāvasthāsamāne'pi kāraṇe yadyakāryyatā |",
  "SA15n1239:316": "svatantraṃ kāryyamevaṃ syānnatatkāryyantathā sati ||",
  "SA15n1239:317": "atha na tadbhāve bhavatīti tatkāryyamucyate,",
  "SA15n1239:318": "kintu tadabhāvena bhavatyeveti vyatirekaprādhānyāditi cet |",
  "SA15n1239:319": "na |",
  "SA15n1239:320": "yadi hi svayambhavan bhāvayedeva hetuḥ svakāryyaṃ tadā tadabhāvaprayukto'syābhāva iti pratītiḥ syāt |",
  "SA15n1239:321": "no ced yathā kāraṇe satyapi kāryyasvātantryānna bhavati |",
  "SA15n1239:322": "tathā tadabhāve'pi svātantryādeva na bhūtamiti śaṅkā kena nivāryyeta |",
  "SA15n1239:323": "yadbhāṣyaṃ |",
  "SA15n1239:324": "tadbhāve'pi na bhāvaścedabhāve'bhāvitā kutaḥ |",
  "SA15n1239:325": "tadabhāvaprayuktosya so'bhāva iti tat kutaḥ ||",
  "SA15n1239:326": "tasmād yathaiva tadbhāve niyamena na bhavati |",
  "SA15n1239:327": "tathaiva tadbhāve niyamena bhavedeva |",
  "SA15n1239:328": "abhavacca na tatkāraṇatāmātmanaḥ kṣamate |",
  "SA15n1239:329": "yaccoktaṃ, prathamakāryyotpādanakāle hṛttarakāryyotpādanasvabhāvaḥ |",
  "SA15n1239:330": "ataḥ prathamakāla evāśeṣāṇi kāryyāṇi kuryyāditi |",
  "SA15n1239:331": "tadidaṃ mātā me vandhyetyādivat svavacananirodhādayuktaṃ,",
  "SA15n1239:332": "yo hṛttarakāryyajananasvabhāvaḥ sa kathamādau kāryyaṃ kuryyāt |",
  "SA15n1239:333": "na tarhi tatkāryyakaraṇasvabhāvaḥ na hi nīlotpādanasvabhāvaḥ pītādikamapi karotīti |",
  "SA15n1239:334": "atrocyate | sthirasvabhāvatve hi bhāvasya uttarakālamevedaṃ kāryyaṃ na pūrvvakālamiti kuta etat |",
  "SA15n1239:335": "tadabhāvācca kāraṇamapi uttarakāryyakaraṇasvabhāvamityapi kutaḥ |",
  "SA15n1239:336": "kiṃ kurmmaḥ uttarakālameva tasya janmeti cet;",
  "SA15n1239:337": "astu sthiratve tadanupapadyamānamasthiratāmādiśatu;",
  "SA15n1239:338": "sthiṣtvepyeṣa eva svabhāvastasya yaduttarakṣaṇa eva karotīti cet |",
  "SA15n1239:339": "utedānīṃ pramāṇapratyāśā |",
  "SA15n1239:340": "dhūmādagnirityatrāpi svabhāva evāsya yadidānīmatra niragnirapi dhūma iti vaktuṃ śakyatvāt |",
  "SA15n1239:341": "tasmāt pramāṇasidve svabhāvāvalambanaṃ,",
  "SA15n1239:342": "na tu svabhāvāvalambanena pramāṇavyālopaḥ |",
  "SA15n1239:343": "tasmād yadi kāraṇasyottarakāryyakārakatvamabhyupagamya kāryyasya prathamakṣaṇabhāvitvamāsajyate,",
  "SA15n1239:344": "syāt svavacanavirodhaḥ |",
  "SA15n1239:345": "yadā tu kāraṇasya sthiratve kāryyasyottarakālatvamevāsaṅgatam |",
  "SA15n1239:346": "ataḥ kāraṇasyāpyuttarakāryyajanakatvaṃ vastuto'sambhavi tadā prasaṅgasādhanamidaṃ |",
  "SA15n1239:347": "jananavyavahāragocaratvaṃ hi jananena vyāptamiti prasādhitaṃ |",
  "SA15n1239:348": "uttarakāryyajananavyavahāragocaratvañca tvadabhyupagamāt prathamakāryyakaraṇakāla eva ghaṭe dharmmiṇi sidvaṃ |",
  "SA15n1239:349": "atastanmātrānubandhina uttarābhimatasya kāryyasya prathame kṣaṇe'sambhavādeva prasaṅgaḥ kriyate |",
  "SA15n1239:350": "na hi nīlakārake'pi pītakārakatvārope pītasambhavaprasaṅgaḥ svavacanavirodhonāma |",
  "SA15n1239:351": "tadevaṃ śaktaḥ sahakāryyanapekṣitatvāt jananena vyāptaḥ |",
  "SA15n1239:352": "ajanayaṃśca śaktāśaktatvavirudvadharmmādhyāsādbhinna eva |",
  "SA15n1239:353": "nanu bhavatu prasaṅgaviparyyayabalādekakāryyaṃ pratiśaktāśaktatvalakṣaṇavirudvadharmmādhyāsaḥ |",
  "SA15n1239:354": "tathāpi na tato medaḥ sidhyati;",
  "SA15n1239:355": "tathāhi bījamaṅkurādikaṃ kurvvad yadi yenaiva svabhāvenāṅkuraṃ karoti tenaiva kṣityādikantadākṣityādīnāmapyaṅkurasvābhāvyāpattiḥ |",
  "SA15n1239:356": "nānāsvabhāvatvena tu kārakatve svabhāvānāmanyonyābhāvāvyabhicāritvādekatra bhāvābhāvau parasparavirudvau syātāmityekamapi bījaṃ bhidyeta |",
  "SA15n1239:357": "evaṃ pradīpo'pi tailakṣayavarttidāhādikaṃ;",
  "SA15n1239:358": "tathā pūrvvarūpamapyuttararūparasagandhādikamanekaiḥ svabhāvaiḥ parikaritaṃ karoti |",
  "SA15n1239:359": "teṣāñca svabhāvānāmanyonyābhāvāvyabhicārādvirudvānāṃ yoge pradīpādikaṃ bhidyeta |",
  "SA15n1239:360": "na ca bhidyate |",
  "SA15n1239:361": "tanna ! virudvadharmmādhyāso bhedakaḥ,",
  "SA15n1239:362": "tathā bījasyāṅkuraṃ prati kārakatvaṃ garddabhādikaṃ pratyakārakatvamiti kārakatvākārakatve api virudvau dharmau |",
  "SA15n1239:363": "na ca tadyoge'pi bījabhedaḥ |",
  "SA15n1239:364": "tadevamekatra bīje pradīpe rūpe ca vipakṣe paridṛśyamānaḥ śaktāśaktatvādirvirudvadharmmādhyāso na ghaṭāderbhedaka iti |",
  "SA15n1239:365": "atra brūmaḥ |",
  "SA15n1239:366": "bhavatu tāvadvījādīnāmanekakāryyakāritvādvarmmabhūtānekasvabhāvabhedastathāpi kaḥ prastāvovirudvadharmmādhyāsasya |",
  "SA15n1239:367": "svabhāvānāṃ hyanyonyābhāvāvyabhicāre bhedaḥ prāptāvasaro na virodhaḥ |",
  "SA15n1239:368": "virodhastu yadvidhāne yanniṣedho yanniṣedhe yadvidhānaṃ tayorekatradharmmiṇi parasparaparihārasthitatayā syāt |",
  "SA15n1239:369": "tadatraikaḥ svbhāvaḥ svābhāvena virudvo yukto bhāvābhāvavat |",
  "SA15n1239:370": "na tu svabhāvāntareṇa |",
  "SA15n1239:371": "ghaṭatvavastutvavat |",
  "SA15n1239:372": "evamaṅkurādikāritvaṃ tadakāritvena virudvaṃ na punarvastvantarakāritvena |",
  "SA15n1239:373": "pratyakṣavyāpāraścātra yathā nānādharmmairadhyāsitaṃ bhāvamabhinnaṃ vyavasthāpayati |",
  "SA15n1239:374": "tathā tatkāryyakāriṇaṃ kāryyāntarākāriṇañca |",
  "SA15n1239:375": "tadyadi pratiyogitvābhāvādanyonyābhāvāvyabhicāri ṇāvapi svabhāvāvavirudvo tatkārakatvānyākārakatve vā viṣayabhedādavirudve,",
  "SA15n1239:376": "tat kimāyātamekakāryyamprati śaktāśaktatvayoḥ parasparapratiyoginīrvirudvayordharmmayoḥ |",
  "SA15n1239:377": "etayorapi punaravirodhe virodho nāma dattajalāñjaliḥ |",
  "SA15n1239:378": "bhavatu tarhyekakāryyāpekṣayaiva sāmarthyāsāmarthyayorvirodhaḥ |",
  "SA15n1239:379": "kevalaṃ yathā tadeva kāryyaṃ prati kvaciddeśe śaktirdeśāntare cāśaktiriti deśabhedādavirudve śaktayaśaktī tathaikatraiva kāryye kālabhedādapyavirudve |",
  "SA15n1239:380": "yathāpūrvvaṃ nniḥkriyaḥ sphaṭikaḥ sa eva paścāt sakriya iti cet |",
  "SA15n1239:381": "ucyate | na hi vayaṃ paribhāṣāmātrādekatra kāryye deśabhedādavirudve śaktyaśaktī brūmaḥ |",
  "SA15n1239:382": "kintu virodhābhāvāt |",
  "SA15n1239:383": "taddeśakāryya kāritvaṃ hi taddeśakāryyākāritvena virudvaṃ |",
  "SA15n1239:384": "na punardeśāntare tatkāryyākāritvenānyakāryyakāritvena vā |",
  "SA15n1239:385": "yadyevantatkālakāryyakāritvaṃ tatkālakāryyākāritvena virudvaṃ |",
  "SA15n1239:386": "na punaḥ kālāntare tatkāryyākāritvenānyakāryyakāritvena vā |",
  "SA15n1239:387": "tatkathaṃ kālabhede'pi virodha iti cet |",
  "SA15n1239:388": "ucyate |",
  "SA15n1239:389": "dvayorhi dharmmayorekatradharmmiṇyanavasthitiniyamaḥ parasparaparihārasthitilakṣaṇo virodhaḥ |",
  "SA15n1239:390": "sa ca sākṣātparasparapratyanīkatayā bhāvābhāvavadvā bhavet |",
  "SA15n1239:391": "ekasya vā niyamena pramāṇāntareṇa bādhanānnityatvasattvavadvā bhavediti na kaścidarthabhedaḥ |",
  "SA15n1239:392": "tadatraikadharmmiṇi tat kālakāryyakāritvādhāre kālāntare tatkāryyākāritvasyānyakāryyakāritvasya vā niyamena pramāṇāntareṇa bādhanādvirodhaḥ |",
  "SA15n1239:393": "tathā hi yatraiva dharmmiṇi tatkālakāryyakāritvamupalabdhanna tatraiva kālāntare tat kāryyākāritvamanyakāryyakāritvaṃ vā brahmaṇāpyupasaṃharttuṃ śakyate,",
  "SA15n1239:394": "yenānayoravirodhaḥ syāt |",
  "SA15n1239:395": "kṣaṇāntare kathita prasaṅgaviparyyayahetubhyāmavaśyambhāvena dharmmibhedaprasādhanāt |",
  "SA15n1239:396": "na ca pratyabhijñānādekatvasidviḥ |",
  "SA15n1239:397": "tat pauruṣasya nirmmūlitatvāt |",
  "SA15n1239:398": "ata eva vajro'pi pakṣakūkṣau nikṣiptaḥ kathamasau sphaṭiko varākaḥ kālabhedenābhedāsādhanāya dṛṣṭāntībhavitumarhati |",
  "SA15n1239:399": "na caivaṃ samānakālakāryyāṇāṃ deśabhede'pi dharmmibhedo yukto bhedasādhakapramāṇābhāvādindriyapratyakṣeṇa nirastavibhramāśaṅkenābhedaprasādhanācca |",
  "SA15n1239:400": "iti na kālabhede'pi śaktyaśaktyorvirodhaḥ svasamayamātrādapahastayituṃ śakyaḥ |",
  "SA15n1239:401": "samayapramāṇayorapravṛtteriti |",
  "SA15n1239:402": "tasmāt sarvvatra virudvadharmmādhyāsasidvireva bhedasidviḥ |",
  "SA15n1239:403": "vipratipannaṃ prati tu virudvadharmmādhyāsādbhedavyavahāraḥ sādhyate |",
  "SA15n1239:404": "nanu tathāpi sattvamidamanaikāntikamevāsādhāraṇatvāt sandigdhavyatirekatvādvā |",
  "SA15n1239:405": "yathā hīdaṃ kramākramanivṛtto akṣaṇikānnivṛttaṃ,",
  "SA15n1239:406": "tathā sāpekṣatvānāpekṣatvayorekatvānekatvayorapi vyāpakayornivṛttau kṣaṇikādapi |",
  "SA15n1239:407": "tathāhyupasapaṇapratyayena devadattakarapallavādinā sahacaro vījakṣaṇaḥ pūrvvasmādeva puñjāt samarthojāto'napekṣa ādyātiśayasya janaka iṣyate |",
  "SA15n1239:408": "tatra ca samānakuśūlajanmasu bahuṣu vijasantāneṣu kasmāt kiñcideva vījaṃ paramparayāṅkurotpādānuguṇamupajanayati bījakṣaṇānnānye vījakṣaṇā bhinnasantānāntaḥpātinaḥ |",
  "SA15n1239:409": "nahyupasarpaṇapratyayāt prāgeva teṣāṃ samānāsamānasantānavarttināṃ vījakṣaṇānāṃ kaścit paramparātiśayaḥ |",
  "SA15n1239:410": "athopasarpaṇāt prāṅna tat santāna varttino'pi janayanti paramparayāpyaṅkurotpādānuguṇaṃ vījakṣaṇaṃ vījamātrajananātteṣāṃ |",
  "SA15n1239:411": "kasyacideva vījakṣaṇasyopasarpaṇapratyayasahabhuva ādyātiśayotpādaḥ |",
  "SA15n1239:412": "hanta tarhi yadabhāve satyutpannopi na janayedeva |",
  "SA15n1239:413": "tathā kevalānāṃ vyabhicārasambhavādādyātiśayotpādamaṅkuraṃ vā prati kṣityādīnāṃ parasparāpekṣāṇāmevotpādakatvamakāmakenāpi svīkarttavyaṃ |",
  "SA15n1239:414": "ato na tāvadanapekṣā kṣaṇikasya sambhavinī |",
  "SA15n1239:415": "nāpya pekṣā yujyate |",
  "SA15n1239:416": "samasamayakṣaṇayoḥ savyetaragoviṣāṇayorivopakāryyopakārakabhāvāyogāditi nāsidvaḥ prathamo vyāpakābhāvaḥ |",
  "SA15n1239:417": "api cāntyo vījakṣaṇo'napekṣo'ṅkurādikaṃ kurvvan yadi yenaiva rūpeṇāṅkuraṃ karoti tenaiva kṣityādikaṃ |",
  "SA15n1239:418": "tadā kṣityādīnāmapi aṅkurasvābhāvyāpattirabhinnakāraṇātvāditi na tāvadekatvasambhavaḥ |",
  "SA15n1239:419": "nanu rūpāntareṇa karoti |",
  "SA15n1239:420": "tathā hi vījasyāṅkuraṃ pratyupādānatvaṃ kṣityādikaṃ tu prati sahakāritvaṃ |",
  "SA15n1239:421": "yadyevaṃ sahakāritvopādānatve kimekantatvaṃ nānā vā |",
  "SA15n1239:422": "ekañceta kathaṃ rūpāntareṇa janakaṃ |",
  "SA15n1239:423": "nānātve tvanayorvījādbhedo'bhedo vā |",
  "SA15n1239:424": "bhede kathaṃ vījasya janakatvaṃ tābhyāmevāṅkurādīnāmutpatteḥ |",
  "SA15n1239:425": "abhede vā kathaṃ vījasya na nānātvaṃ bhinnatādātmyāt |",
  "SA15n1239:426": "etayorvā ekatvamekatādātmyāt |",
  "SA15n1239:427": "yadyucyeta |",
  "SA15n1239:428": "kśityādau janayitavye tadupādānam purvvameva kṣityādivījasya rūpāntaramiti |",
  "SA15n1239:429": "na tarhi vījantadanapekṣaṃ kṣityādīnāṃ janakaṃ |",
  "SA15n1239:430": "tadanapekṣatve teṣāmaṅkurodbhedānupapatteḥ |",
  "SA15n1239:431": "na cānupakārakāṇyapekṣanta iti tvayaivoktaṃ |",
  "SA15n1239:432": "na ca kṣaṇasyopakārasambhavo'nyatra jananāt tasyābhedyatvādityanekatvamapi nāstīti dvitīyo'pi vyāpakābhāvo na sidvaḥ |",
  "SA15n1239:433": "tasmādasādhāraṇānaikāntikatvaṃ gandhavattvavaditi |",
  "SA15n1239:434": "yadi manyetānupakārakā api bhavanti sahakāriṇo'pekṣaṇīyāśca kāryyeṇānuvihitabhāvābhāvāt sahakaraṇācca |",
  "SA15n1239:435": "nanvanena krameṇākṣaṇikopi bhāvo'nupakārakānapi sahakāriṇaḥ kramavataḥ kramavatkāryyeṇānukṛtānvayavyatirekānapekṣiṣyate |",
  "SA15n1239:436": "kariṣyate ca kramavat sahakārivaśaḥ krameṇa kāryyāṇīti vyāpakānupalabdherasidveḥ |",
  "SA15n1239:437": "sandigdhavyatirekamanaikāntikaṃ sattvaṃ kṣaṇikatvasidvāviti ||",
  "SA15n1239:438": "atra brūmaḥ |",
  "SA15n1239:439": "kīdṛśaṃ punarapekṣārthamādāya kṣaṇikesāpekṣānapekṣatvanivṛttirūcyate |",
  "SA15n1239:440": "kiṃ sahakāriṇamapekṣata iti sahakāriṇāsyopakāraḥ karttavyaḥ |",
  "SA15n1239:441": "atha pūrvvāvasthitasyaiva vījādeḥ sahakāriṇā saha sambhūyakaraṇaṃ |",
  "SA15n1239:442": "yadvā purvvāvasthitasyetyanapekṣamilitāvasthasya karaṇamātramapekṣārthaḥ |",
  "SA15n1239:443": "atra prathamapakṣasyāsambhavādanapekṣaiva kṣaṇikasya kathamubhayavyāvṛttiḥ |",
  "SA15n1239:444": "yadyanapekṣaḥ kṣaṇikaḥ,",
  "SA15n1239:445": "kimityupasarpaṇapratyayābhāve'pi na karoti |",
  "SA15n1239:446": "karotyeva yadi syāt |",
  "SA15n1239:447": "svayamasambhavī tu kathaṃ karotu |",
  "SA15n1239:448": "atha tadvā tādṛgvā āsīditi na kaścidviśeṣaḥ |",
  "SA15n1239:449": "tatastādṛksvabhāvasambhavepyakaraṇaṃ sahakāriṇi nirapekṣatāṃ na kṣamata iti cet |",
  "SA15n1239:450": "asambadvametat |",
  "SA15n1239:451": "varṇasaṃsthānasāmyepyakarttustatsvabhāvatāyā virahāt |",
  "SA15n1239:452": "sa cādyātiśayajanakatvalakṣaṇaḥ svabhāvaviśeṣo na samānāsamānasantānavarttiṣu vījakṣaṇeṣu sarvveṣveva sambhavī kintu keṣucideva karmmakarakara pallavasahacareṣu |",
  "SA15n1239:453": "nanvekatra kṣetre niṣpattilabanādipūrvvakamānīyaikatra kuśūle kṣiptāni sarvvāṇyeva vījāni sādhāraṇarūpāṇyeva pratīyante,",
  "SA15n1239:454": "tat kutastyo'yamekavījasambhavī viśeṣonyeṣāmiti cet |",
  "SA15n1239:455": "ucyate | kāraṇaṃ khalu sarvvatra kāryye dvividhaṃ dṛṣṭamadṛṣṭañca sarvvāstikaprasidvametat |",
  "SA15n1239:456": "tataḥ pratyakṣaparokṣasahakāripratyayasākalyamasarvvavidā pratyakṣato na śakyaṃ pratipattuṃ |",
  "SA15n1239:457": "tato bhavedapi kāraṇasāmagrīśaktibhedāttādṛśaḥ svabhāvabhedaḥ keṣāñcideva vījakṣaṇānāṃ yena taeva vījakṣaṇā ādyātiśayamaṅkurambā paramparayā janayeyu rnānye vījakṣaṇāḥ |",
  "SA15n1239:458": "nanu yeṣūpasarpaṇapratyayasahacareṣu svakāraṇaśaktibhedādādyātiśayajanakatvalakṣaṇo viśeṣaḥ sambhāvyate,",
  "SA15n1239:459": "sa tatrāvaśyamastīti kuto labhyamiti cet |",
  "SA15n1239:460": "aṅkurotpādādanumitādādyātiśayalakṣaṇāt kāryyāditi brūmaḥ |",
  "SA15n1239:461": "kāraṇānupalabdhestarhi tadabhāva eva bhaviṣyatīti cet |",
  "SA15n1239:462": "na dṛśyādṛśyasamudāyasya kāraṇasyādarśanepyabhāvasidveḥ kāraṇānupalabdheḥ sandigdhāsidvatvāt |",
  "SA15n1239:463": "tadayamarthaḥ |",
  "SA15n1239:464": "pāṇisparśavataḥ kṣaṇasya na bhedabhinnānyakālakṣaṇādbhedo veti matadvaye mitibalaṃ yasyāstyasau jitvaraḥ |",
  "SA15n1239:465": "tatraikasya balaṃ nimittavirahaḥ kāryyāṅgamanyasya vā |",
  "SA15n1239:466": "sāmagrī tu na sarvvathekṣaṇasahā kāryyantu mānānugamamiti ||",
  "SA15n1239:467": "tadevaṃ nopakāro'pekṣārtha ityanapekṣyaiva kṣaṇikasya sahakāriṣu nobhayavyāvṛttiḥ |",
  "SA15n1239:468": "atha sambhūyakaraṇamapekṣārthaḥ |",
  "SA15n1239:469": "tadā yadi pūrvvasthitasyeti viśeṣaṇāpekṣā tadā kṣaṇikasya naivaṃ kadācidityanapekṣaivākṣīṇā |",
  "SA15n1239:470": "atha pūrvvāsthitasyetyanapekṣyamilitāvasthitasyaiva karaṇamapekṣārthastadā sāpekṣataiva nānapekṣa |",
  "SA15n1239:471": "tathā ca nobhayavyāvṛttirityasidvaḥ prathamo vyāpakānupalambhaḥ |",
  "SA15n1239:472": "tathaikatvānekatvayorapi vyāpakayoḥ kṣaṇikādvyāvṛttirasidvā |",
  "SA15n1239:473": "tattadyāvṛttibhedamāśrityopādānatvādikālpanikasvabhāvabhede'pi paramārthata ekenaiva svarūpeṇānekakāryyaniṣpādanādubhayavyāvṛtterabhāvāt |",
  "SA15n1239:474": "yacca vījasyaikenaiva svabhāvena kārakatve kṣityādīnāmaṅkurasvābhāvyāpattiranyathā kāraṇābhede'pi kāryyabhede'pi kāryyasyāhetukatvaprasaṅgādityuktaṃ tadasaṅgataṃ |",
  "SA15n1239:475": "kāraṇaikatvasya kāryyabhedasya ca paṭunendriyapratyakṣeṇa prasādhanāt |",
  "SA15n1239:476": "ekakāraṇajanyatvaikatvayorvyāpteḥ pratihatatvāt |",
  "SA15n1239:477": "prasaṅgasyānupadatvāt |",
  "SA15n1239:478": "yacca kāraṇābhede kāryyābheda ityuktaṃ tatra sāmagrīsvarūpaṃ kāraṇamabhipretaṃ sāmagrīsajātīyatve na kāryyavijātīyatetyarthaḥ |",
  "SA15n1239:479": "na punaḥ sāmagrīmadhyagatenaikenānekaṃ kāryyaṃ na karttavyaṃ nāma |",
  "SA15n1239:480": "ekasmādanekotpatteḥ pratyakṣasidvatvāt |",
  "SA15n1239:481": "na caivaṃ pratyabhijñānāt kālabhedepyabhedasidvirityuktaprāyam |",
  "SA15n1239:482": "na cendriyapratyakṣaṃ bhinnadeśaṃ sapratighaṃ dṛśyamarthadvayamekamevopalambhayatīti kvacidupalabdhaṃ yena tatrāpi bhedaśaṅkā syāt |",
  "SA15n1239:483": "śaṅkāyāmbā paṭupratyakṣasyāpyapalāpe sarvvapramāṇocchedaprasaṅgāt |",
  "SA15n1239:484": "nāpi sandigdhavyatirekaḥ |",
  "SA15n1239:485": "kṣityāderdrabyāntarasya vījasvabhāvatvenāsmābhirasvīkṛtatvāt anupakāriṇyapekṣāyāḥ pratyākhyānāt |",
  "SA15n1239:486": "vyāpakānupalambhasyāsidvatvāyogāt |",
  "SA15n1239:487": "tadetau dvāvapi vyāpakānupalambhāvasidvau na kṣaṇikāt sattvannivarttata iti nāyamasādhāraṇo hetuḥ |",
  "SA15n1239:488": "api ca vidyamāno bhāvaḥ sādhyetarayoraniścitānvayavyatireko gandhavattādivadasādhāraṇo yuktaḥ |",
  "SA15n1239:489": "prakṛtavyāpakānupalambhācca sarvvathārthakriyaivāsatī ubhābhyāmbādibhyāmubhayasmādvinivarttitatvena nirāśrayatvāt |",
  "SA15n1239:490": "tat kathamasādhāraṇānaikāntikī bhaviṣyatyalaṃ pralāpini nirbbandhena |",
  "SA15n1239:491": "tadevaṃ śaktasya kṣepāyogāt samarthavyavahāragocaratvaṃ jananena vyāptamiti prasaṅgaviparyyayayoḥ sattve hetorapi nānaikāntikatvamataḥ kṣaṇabhaṅgasidviriti sthitam ||",
  "SA15n1239:492": "iti sādharmyadṛṣṭānte'nvayarūpavyāptyā",
  "SA15n1239:493": "kṣaṇabhaṅgasidviḥ samāptā ||",
  "SA15n1239:494": "kṛtiriyaṃ mahāpaṇḍitaratnakīrttipādānāmiti ||"
}