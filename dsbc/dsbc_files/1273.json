{
    "1273:0": "vajrasūcī",
    "1273:1": "jagadguruṃ mañjughoṣaṃ natvā vākkāyacetasā|",
    "1273:2": "aśvaghoṣo vajrasūcīṃ sūtrayāmi yathāmatam||1||",
    "1273:3": "vedāḥ pramāṇaṃ smṛtayaḥ pramāṇaṃ dharmārthayuktaṃ vacanaṃ pramāṇam|",
    "1273:4": "yasya pramāṇaṃ na bhavetpramāṇaṃ kastasya kuryādvacanaṃ pramāṇam||2||",
    "1273:5": "saptavyādhā daśārṇeṣu mṛgāḥ kālañjare girau|",
    "1273:6": "cakravākāḥ śaradvīpe haṃsāḥ sarasi mānase||3||",
    "1273:7": "te'pi jātāḥ kurukṣetre brāhmaṇā vedapāragāḥ||4||",
    "1273:8": "adhītya caturo vedān sāṅgopāṅgena tavatttaḥ|",
    "1273:9": "śūdrātpratigrahagrāhī brāhmaṇo jāyate kharaḥ||5||",
    "1273:10": "kharo dvādaśajanmāni ṣaṣṭhijanmāni śūkaraḥ|",
    "1273:11": "śvānaḥ saptatijanmāni-ityevaṃ manurabravīt||6||",
    "1273:12": "hastinyāmacalo jāta ulūkyāṃ keśapiṅgalaḥ|",
    "1273:13": "agastyo'gastipuṣpācca kauśikaḥ kuśasambhavaḥ||7||",
    "1273:14": "kapilaḥ kapilājjātaḥ śaragulmācca gautamaḥ|",
    "1273:15": "droṇācāryastu kalaśāttittiristittirīsutaḥ||8||",
    "1273:16": "reṇukā'janayadrāmamṛṣyaśṛṅgamuniṃ mṛgī|",
    "1273:17": "kaivartinyajanayad vyāsaṃ kuśikaṃ caiva śūdrikā||9||",
    "1273:18": "viśvāmitraṃ ca caṇḍālī vasiṣṭhaṃ caiva urvaśī|",
    "1273:19": "na teṣāṃ brāhmaṇī mātā lokācārācca brāhmaṇāḥ||10||",
    "1273:20": "sadyaḥ patati māṃsena lākṣayā lavaṇena ca|",
    "1273:21": "tryahācchūdraśca bhavati brāhmaṇaḥ kṣīravikrayī||11||",
    "1273:22": "ākāśagāmino viprāḥ patanti māṃsabhakṣaṇāt|",
    "1273:23": "viprāṇāṃ patanaṃ dṛṣṭvā tato māṃsāni varjayet||12||",
    "1273:24": "brāhmaṇatvaṃ na śāstreṇa na saṃskārairna jātibhiḥ|",
    "1273:25": "na kulena na vedena na karmaṇā bhavettataḥ||13||",
    "1273:26": "nirmamo nirahaṅkāro niḥsaṅgo niṣparigrahaḥ|",
    "1273:27": "rāgadveṣavinirmuktastaṃ devā brāhmaṇaṃ viduḥ||14||",
    "1273:28": "satyaṃ brahma tapo brahma brahma cendriyanigrahaḥ|",
    "1273:29": "sarvabhūte dayā brahma etad brāhmaṇa lakṣaṇam||15||",
    "1273:30": "satyaṃ nāsti tapo nāsti nāsti cendriyanigrahaḥ|",
    "1273:31": "sarvabhūte dayā nāsti etaccāṇḍālalakṣaṇam||16||",
    "1273:32": "devamānuṣanārīṇāṃ tiryagyonigateṣvapi|",
    "1273:33": "maithunaṃ nādhigacchanti te viprāste ca brāhmaṇāḥ||17||",
    "1273:34": "na jātirdṛśyate tāvad guṇāḥ kalyāṇakārakāḥ|",
    "1273:35": "caṇḍālo'pi hi tatrasthastaṃ devā brāhmaṇaṃ viduḥ||18||",
    "1273:36": "vṛṣalīphenapītasya niḥśvāsopahatasya ca|",
    "1273:37": "tatraiva ca prasūtasya niṣkṛtirnopalabhyate||19||",
    "1273:38": "śūdrīhastena yo bhuṃkte māsamekaṃ nirantaram|",
    "1273:39": "jīvamāno bhavecchūdro mṛtaḥ śvānaśca jāyate||20||",
    "1273:40": "śūdrīparivṛto vipraḥ śūdrī ca gṛhamedhinī|",
    "1273:41": "varjitaḥ pitṛdevena rauravaṃ so'dhigacchati||21||",
    "1273:42": "araṇīgarbhasambhūtaḥ kaṭho nāma mahāmuniḥ|",
    "1273:43": "tapasā brāhmaṇo jātastasmājjātirakāraṇam||22||",
    "1273:44": "kaivartīgarbhasambhūto vyāso nāma mahāmuniḥ|",
    "1273:45": "tapasā brāhmaṇo jātastasmājjātirakāraṇam||23||",
    "1273:46": "urvarśīgarbhasambhūto vasiṣṭho'pi mahāmuniḥ|",
    "1273:47": "tapasā brāhmaṇo jātastasmājjātirakāraṇam||24||",
    "1273:48": "hariṇīgarbhasambhūta ṛṣyaśrṛṅgo mahāmuniḥ|",
    "1273:49": "tapasā brāhmaṇo jātastasmājjātirakāraṇam||25||",
    "1273:50": "caṇḍālī garbhasambhūto viśvāmitro ? mahāmuniḥ|",
    "1273:51": "tapasā brāhmaṇo jātastasmājjātirakāraṇam||26||",
    "1273:52": "tāṇḍūlīgarbhasambhūto nārado hi mahāmuniḥ|",
    "1273:53": "tapasā brāhmaṇo jātastasmājjātirakāraṇam||27||",
    "1273:54": "jitātmā yatirbhavati..................... jitendriyaḥ|",
    "1273:55": "[yatātmā yatirbhavati vijitātmā (jitātmā ca)",
    "1273:56": "jitendriyaḥ|]",
    "1273:57": "tapasā tāpaso jāto brahmacaryeṇa brāhmaṇaḥ||28||",
    "1273:58": "na ca te brāhmaṇīputrāste ca lokasya brāhmaṇāḥ|",
    "1273:59": "śīlaśaucamayaṃ brahma tasmātkulama kāraṇam||29||",
    "1273:60": "śīlaṃ pradhānaṃ na kulaṃ pradhānaṃ kulena kiṃ śīlavivarjitena|",
    "1273:61": "bahavo narā nīcakula prasūtāḥ svargaṃ gatāḥ śīlamupetya dhīrāḥ ||30||",
    "1273:62": "mukhato brāhmaṇo jāto bāhubhyāṃ kṣatriyastathā|",
    "1273:63": "urubhyāṃ vaiśyaḥ saṃjātaḥ padbhyāṃ śūdraka eva ca||31||",
    "1273:64": "pāṇḍostu viśrutaḥ putraḥ sa vai nāmnā yudhiṣṭhiraḥ|",
    "1273:65": "vaiśampāyanamāgamya prāñjaliḥ paripṛcchati||32||",
    "1273:66": "ke ca te brāhmaṇāḥ proktāḥ kiṃ vā brāhmaṇalakṣaṇam|",
    "1273:67": "etadicchāmi bho jñātuṃ tad bhavān vyākaroti me||33||",
    "1273:68": "kṣāntyādibhirguṇairyuktastyakta daṇḍo nirāmiṣaḥ|",
    "1273:69": "na hanti sarvabhūtāni prathamaṃ brahmalakṣaṇam||34||",
    "1273:70": "yadā sarvaṃ para-dravyaṃ pathi vā yadi vā gṛhe|",
    "1273:71": "adattaṃ naiva gṛhṇāti dvitīyaṃ brahmalakṣaṇam||35||",
    "1273:72": "tyaktvā krūrasvabhāvaṃ tu nirmamo niṣparigrahaḥ|",
    "1273:73": "muktaścarati yo nityaṃ tṛtīyaṃ brahmalakṣaṇam||36||",
    "1273:74": "devamānuṣa nārīṇāṃ tiryagyonigateṣvapi|",
    "1273:75": "maithunaṃ hi sadā tyaktaṃ caturthaṃ brahmalakṣaṇam||37||",
    "1273:76": "satyaṃ śaucaṃ dayā śaucaṃ śaucamindriyanigrahaḥ|",
    "1273:77": "sarvabhūta dayā śaucaṃ tapaḥ śaucañca pañcamam||38||",
    "1273:78": "pañcalakṣaṇasampanna īdṛśo yo bhaved dvijaḥ|",
    "1273:79": "tamahaṃ brāhmaṇaṃ brūyāṃ śeṣāḥ śūdrā yudhiṣṭhira||39||",
    "1273:80": "na kulena na jātyā vā kriyābhirbrāhmaṇo bhavet|",
    "1273:81": "caṇḍālo'pi hi vṛtastho brāhmaṇaḥ sa yudhiṣṭhira||40||",
    "1273:82": "ahiṃsā brahmacaryaṃ ca viśuddhācca pratigrahaḥ|",
    "1273:83": "phalena na samarthaṃ ca brāhmaṇaḥ syādyudhiṣṭhira||40 a||",
    "1273:84": "ekavarṇamidaṃ pūrvaṃ viśvamāsīdyudhiṣṭhira|",
    "1273:85": "karmakriyāviśeṣeṇa cāturvarṇyaṃ pratiṣṭhitam||41||",
    "1273:86": "sarve vai yonijā martyāḥ sarve mūtrapurīṣiṇaḥ|",
    "1273:87": "ekendriyendriyārthāśca tasmācchīlaguṇairdvijāḥ||42||",
    "1273:88": "śūdro'pi śīlasampannoguṇavān brāhmaṇo bhavet|",
    "1273:89": "brāhmaṇo'pi kriyāhīnaḥ śūdrātpratyavaro bhavet||43||",
    "1273:90": "pañcendriyārṇavaṃ ghoraṃ yadi śūdro'pi tīrṇavān|",
    "1273:91": "tasmai dānaṃ pradātavyamaprameyaṃ yudhiṣṭhira||44||",
    "1273:92": "na jātirdṛśyate rājan guṇāḥ kalyāṇakārakāḥ|",
    "1273:93": "jīvitaṃ yasya dharmārthe parārthe yasya jīvitam|",
    "1273:94": "ahorātraṃ caretkṣāntiṃ taṃ devā brāhmaṇaṃ viduḥ||45||",
    "1273:95": "parityajya gṛhāvāsaṃ ye sthitā mokṣakākṣiṇaḥ|",
    "1273:96": "kāmeṣvasaktāḥ kaunteya brāhmaṇāste yudhiṣṭhira||46||",
    "1273:97": "ahiṃsānirmamatvaṃ cā matkṛtyasya varjanam|",
    "1273:98": "rāgadveṣanivṛttiśca etad brāhmaṇalakṣaṇam||47||",
    "1273:99": "kṣamā dayā damo dānaṃ satyaṃ śaucaṃ smṛtirghṛṇā|",
    "1273:100": "vidyā vijñānamāstikyametad brāhmaṇalakṣaṇam||48||",
    "1273:101": "gāyatrīmātra sāro'pi varaṃ vipraḥ suyantritaḥ|",
    "1273:102": "nāyantritaścaturvedī sarvāśī sarvavikrayī||49||",
    "1273:103": "ekarātroṣitasyāpi yā gatirbrahmacāriṇaḥ|",
    "1273:104": "na tatkratusahasreṇa prāpnuvanti yudhiṣṭhira||50||",
    "1273:105": "pāragaṃ sarvavedānāṃ sarvatīrthābhiṣecanam|",
    "1273:106": "muktaścarati yo dharmaṃ tameva brāhmaṇaṃ viduḥ||51||",
    "1273:107": "yadā na kurute pāpaṃ sarvabhūteṣu dāruṇam|",
    "1273:108": "kāyena manasā vācā brahma sampadyate tadā||52||",
    "1273:109": "asmābhiruktaṃ yadidaṃ dvijānāṃ mohaṃ nihantuṃ hatabuddhiṃkānām|",
    "1273:110": "gṛhmantu santo yadi yuktametanmuñcantvathāyuktamidaṃ yadi syāt||53||",
    "1273:111": "kṛtiriyaṃ siddhācāryāśvaghoṣapādānāmiti",
    "1273:112": "vajra-sūcī samāpteti śubham||"
}