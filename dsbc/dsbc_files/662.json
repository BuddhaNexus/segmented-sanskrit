{
    "662:0": "atha aṣṭāviṃśatitamaḥ paṭalavisaraḥ |",
    "662:1": "atha bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
    "662:2": "asti mañjuśrīḥ ! aparamapi tvadīyapaṭavidhānaṃ sādhanaupayikaṃ sarvakarmārthasādhakam |",
    "662:3": "etenaiva tu ekākṣareṇa hṛdayamantreṇa ṣaḍākṣareṇa vāmakarāntena tvadīyena mūlamantreṇa vā ṣaḍakṣarahṛdayena omkārādyena ekākṣareṇa vā paṭasyāgrataḥ asyaiva kalpaṃ bhavati |",
    "662:4": "paścime kāle paścime samaye mayi tathāgate parinirvṛte śūnye buddhakṣetre yugādhame prāpte atrāṇe loke aśaraṇe aparāyaṇe idameva kalparājā trāṇabhūtaṃ bhaviṣyati |",
    "662:5": "śaraṇabhūtaṃ layanabhūtaṃ parāyaṇabhūtam |",
    "662:6": "katamaṃ ca tat ||",
    "662:7": "ādau tāvat pūrvamevānāhate paṭe keśāpagate saptahastāyate tṛhastapṛthake sadaśe kuṅkumacandanarasaparyuṣite buddhaṃ bhagavantaṃ śākyamuniṃ likhayet |",
    "662:8": "padmāsanopaviṣṭaṃ dharmaṃ deśayamānaṃ mañjuśriyaṃ kumārabhūtamavalokayantam |",
    "662:9": "dakṣiṇe pārśve sudhanaṃ subhūmiṃ āryākṣayamatiṃ mañjuśriyaṃ ca bhagavato namaskāraṃ kurvantaṃ kumārarūpiṇaṃ sarvālaṅkāravibhūṣitāṅgaṃ vāmapārśve samantabhadraṃ āryāvalokiteśvaraṃ bhadrapālaṃ suśobhanaṃ ca lekhayet |",
    "662:10": "bhagavatpratimā hrasvatarā ca lekhayitavyā |",
    "662:11": "āryāvalokiteśvarasudhanau camaravyagrahastau kāryau |",
    "662:12": "vasudhā cādhastāt |",
    "662:13": "ratnakaraṇḍakavyagrahastāḥ pūrvakāyavinirgatāḥ lekhayitavyā |",
    "662:14": "upariṣṭācca vidyādharakumārau mālādhāriṇau meghāśca varṣamāṇāḥ savidyutā lekhayitavyāḥ |",
    "662:15": "sarve ca bodhisattvā puṣpamāṇā yo bhagavato mukhaṃ vyavalokayantaḥ kartavyāḥ |",
    "662:16": "sālaṅkārāḥ prasannadṛṣṭayaḥ pūrvakāye niṣīdavanatena lekhayitavyāḥ ||",
    "662:17": "tamīdṛśaṃ paṭaṃ sadhātuke caitye sthāpya paścānmukhamakṣaralakṣaṃ japet |",
    "662:18": "asya mañjuśriyaḥ kāṣṭhamaunī triḥkālasnāyī tṛcelaparivarttī satatapoṣadhikaḥ śākayāvakayathābhaikṣabhaikṣāhāraścaturbhāgamannaṃ kṛtvā ratnatrayasya bhāgamekaṃ anyaḥ mañjuśriyaḥ anyat sarvasattvānāṃ śeṣamātmano payuñjīta |",
    "662:19": "akṣāntakāyo manasi bhagavantaṃ kṛtvā sarvasattvānālambanena manasā nātmārthamahaṃ kiñcit karomi kariṣyāmyanyatra sarvasattvānāmarthāyeti dhyātvā jāpaṃ kuryāt |",
    "662:20": "snānaṃ gandhaṃ puṣpaṃ dhūpaṃ baliṃ pradīpāṃśca dadyāt |",
    "662:21": "snāpanaṃ paṭacchāyāyāḥ gandhānadhastāt puṣpāṇi ca baliṃ ca satataṃ dadyāt |",
    "662:22": "tatraiva teṣāṃ pūrvaṃ dadyāt |",
    "662:23": "ratnatrayasya paścānmaitreyasya tadanantaramavalokiteśvarasya āryasamantabhadrasya āryākāśagarbhasya āryākṣayamateḥ kumārabhūtasya candraprabhasya sarvanīvaraṇaviṣkambhiṇaḥ āryavajradharasya āryatārāyāḥ āryamahāmāyūryā āryaparājitāyāḥ bhagavatyāḥ prajñāpāramitāyāśca gandhaṃ puṣpaṃ dhūpaṃ baliṃ ca sarvameteṣāṃ pūrvaṃ datvā paścāt paṭasya dadyāt ||",
    "662:24": "paścād bahirekasmiṃ pradeśe sarvoṣṭragardabhaśvahastirūpāṇi vināyakāni valmīkamṛttikayā kṛtvā teṣāṃ cāśeṣaṃ dadyāt |",
    "662:25": "avismṛtya piṇyākapiṣṭakatilakṛtakulatthamatsyamāṃsamūlakavārttākapadmapatrakāṃsabhājanāni ca varjayet |",
    "662:26": "kuśaviṇḍakopaviṣṭaḥ tatraiva śrāntaḥ sarvabuddhānusmṛtiṃ bhāvayet |",
    "662:27": "manasā jāpaṃ kuryāt |",
    "662:28": "anyatra vivikte kuśasaṃstare śayyāṃ kalpayet |",
    "662:29": "atipānamatibhojanaṃ atiparyaṭanaṃ atidarśanamatiśayyāṃ ca varjayet |",
    "662:30": "triḥ kālaṃ buddhānusmṛti bhāvayet |",
    "662:31": "śukrabandhaṃ ca kuryāt |",
    "662:32": "śobhanāni ca svapnāni nānyasya prakāśayet |",
    "662:33": "bhagavato nivedayet ||",
    "662:34": "evamanupūrveṇa tvaramāṇaḥ akṣaralakṣaṃ japet |",
    "662:35": "ante ca bhagavatīṃ prajñāpāramitāṃ vācayet |",
    "662:36": "japakāle bhagavato'tha mañjuśriyaḥ kumārabhūtasya mukhamavalokya jāpaṃ kuryāt |",
    "662:37": "anākulākṣarapadaḥ |",
    "662:38": "akṣasūtrānte ca namaskāraṃ kṛtvā nivedayet ||",
    "662:39": "anena vidhinā pūrvasevāṃ kṛtvā paṭaṃ kvacit svasthe sthāne sthāpya karma kuryāt |",
    "662:40": "yatra manasaḥ parituṣṭirasti ||",
    "662:41": "patavidhānaṃ samāptam ||",
    "662:42": "paścād bhagavantaṃ mañjuśriyaṃ śvetacandanamayaṃ padmāsanasthaṃ bhagavatīṃ prajñāpāramitāṃ ekahaste dadhānaṃ dakṣiṇena phalaṃ dadhānaṃ kārayet |",
    "662:43": "tamekasmiṃ śucau pradeśe paścānmukhaṃ sthāpayitvā tasyāgrato'gnikuṇḍaṃ kuryāt |",
    "662:44": "sarvakarma sacaturasraṃ dvivitastipramāṇaṃ adhaśca gandhāṃ sarvadhānyāni ca kṣipet |",
    "662:45": "tasyopari kuryāt ||",
    "662:46": "anena vidhinā navamagnimutpādya aśvatthasamidbhiragniṃ athavāśokasya vā ghṛtatandulodanaṃ kṣīradadhi madhu ca sarvamupahṛtya tāmrabhājane sthāpayitvā aṣṭasahasraṃ parijapya pūrṇāhutiṃ dadyāt |",
    "662:47": "paścādanyasmiṃ dine śuklapratipadamārabhya karma kuryāt aśvatthasamidbhiragniṃ prajvālya vigatadhūmaṃ dṛṣṭvā agnimāvāhayet |",
    "662:48": "“āgaccha haripiṅgala ! dīptajihva ! lohitākṣa ! haripiṅgala ! dehi dadāpaya svāhā ||”",
    "662:49": "anena mantreṇāhutitrayaṃ dadyāt |",
    "662:50": "paścād bhagavantamāvāhayet |",
    "662:51": "“āgacchagaccha kumārabhūta ! sarvasattvārthamudyato'haṃ sāhāyyaṃ me kalpaya gandhapuṣpadhūpaṃ ca pratigṛhṇa svāhā ||”",
    "662:52": "yad dadāti tadanena dātavyam |",
    "662:53": "āgatasya cārgho deyaḥ sugandhapuṣpapānīyena paścāddhomaṃ kuryāt |",
    "662:54": "saptavārānudāhṛtya ekaivāhutiṃ kṣipet |",
    "662:55": "evaṃ saptadivasāni ghṛtatandulāni tilayāvakena cāpyāyanaṃ kuryāt ||",
    "662:56": "atrāntarādavaśyamāryamañjuśriyaṃ kumārarūpiṇaṃ paśyati |",
    "662:57": "dvyaṅgulapramāṇānāṃ candanasamidhānāmaṣṭasahasraṃ juhuyāt |",
    "662:58": "dinedine śataṃ pṛthivīpatīnāṃ vaśamānayati |",
    "662:59": "jātīkusumānāṃ lakṣaṃ juhuyāt |",
    "662:60": "rājā vaśyo bhavati |",
    "662:61": "padmānāṃ dadhimadhughṛtāktānāṃ sahasraṃ juhuyāt |",
    "662:62": "dravyaṃ labhate |",
    "662:63": "śamīsamidbhiragniṃ prajvālya tilāṃ juhuyāt |",
    "662:64": "dhanapatirbhavati |",
    "662:65": "satatamudakamudake juhuyāt |",
    "662:66": "prātarutthitaḥ sarvajanapriyo bhavati |",
    "662:67": "arkasamidhānāṃ dadhimadhughṛtāktānāṃ lakṣaṃ juhuyāt |",
    "662:68": "sahasrapiṇḍaṃ grāmaṃ labhate |",
    "662:69": "bahuputrikāṃ juhuyāt |",
    "662:70": "kanyāṃ yāmicchati tāṃ labhate |",
    "662:71": "apāmārgaṃ juhuyāt vyādhiṃ praśamayati |",
    "662:72": "kṣīravṛkṣakāṣṭhairagniṃ prajvālya tilāhutīnāṃ lakṣaṃ juhuyāt |",
    "662:73": "yāṃ cintayitvā karoti tāṃ labhate |",
    "662:74": "viṣayārthī padmānāṃ lakṣaṃ juhuyāt |",
    "662:75": "viṣayaṃ labhate |",
    "662:76": "yavānāṃ lakṣahomenākṣayamannamutpadyate |",
    "662:77": "guggulupṛyaṅguṃ ca ghṛtena saha homayet |",
    "662:78": "putraṃ labhate |",
    "662:79": "akākolīne jātīkusumānāṃ pānīye juhuyāt |",
    "662:80": "saptāhena grāmaṃ labhate |",
    "662:81": "jātīkusumānāṃ jale ekaikaṃ puṣpaṃ gṛhītvā juhuyāt |",
    "662:82": "avaśeṣaṃ khaṇḍaṃ yasya ghrāṇāya dīyate sa ghrāṇamātreṇa vaśyo bhavati |",
    "662:83": "kuṅkuma kastūrikālavaṅgapuṣpaṃ ca mukhe prakṣipya japet |",
    "662:84": "yena saha mantrayate sa vaśyo bhavati |",
    "662:85": "marīcamaṣṭasahasrābhimantritaṃ kṛtvā mukhe prakṣipya kruddho'pi vacanena priyo bhavati |",
    "662:86": "śikhāmanenaiva badhnīyāt |",
    "662:87": "adṛśyo bhavati |",
    "662:88": "śakraṃ dṛṣṭvā manasānusmared vigatakrodho bhavati |",
    "662:89": "nityajāpena sarvajanapriyo bhavati |",
    "662:90": "mahati pratyūṣe'bhyutthāya jātīkusumasahitaṃ pānīyaṃ śucau pradeśe bhūmau juhuyāt |",
    "662:91": "mantrī bhavati |",
    "662:92": "anatikramaṇīyavacanaḥ |",
    "662:93": "bhaye samutpanne manasi kuryāt |",
    "662:94": "bhayaṃ na bhavati |",
    "662:95": "parasya kruddhasyāpi maitrīṃ bhāvayittvā anusmṛtya mukhaṃ vyavalokayet |",
    "662:96": "vigatakrodho bhavati |",
    "662:97": "sarvasugandhapuṣpaiḥ homaṃ kuryād yamuddiśya karoti sa vaśyo bhavati |",
    "662:98": "saptābhimantritaṃ udakaṃ pratyuṣasi pibet |",
    "662:99": "niyatavedanīyaṃ karma kṣapayati |",
    "662:100": "saptajaptenodakena mukhaṃ prakṣālayet sarvajanapriyo bhavati |",
    "662:101": "puṣpāṇyabhimantrya yasya dadāti sa vaśyo bhavati |",
    "662:102": "ācāryatvamekena lakṣahomena tandulānām |",
    "662:103": "viṣayapatitvaṃ tilānāṃ padmānāṃ sahasraṃ juhuyāt |",
    "662:104": "dīnārasahasraṃ labhate |",
    "662:105": "vīrakrayakrītāṃ guggulusarjarasaṃ gandharasaṃ śrīvāsakaṃ caikataḥ kṛtvā juhuyāt |",
    "662:106": "pañcamyāṃ pañcamyāṃ ṣaṇmāsam pūrṇe sahasraguṇaṃ labhate |",
    "662:107": "sarvagandhaiḥ pratikṛtiṃ kṛtvā tīkṣṇaśastreṇaikadhāreṇa cchitvā cchitvā juhuyāt |",
    "662:108": "dakṣiṇena pādā puruṣasya vāmapādaṃ striyaḥ yamicchati sa vaśyo bhavati |",
    "662:109": "saptāhaṃ trisandhyaṃ dhuttūrakapuṣpāṇi juhuyāt |",
    "662:110": "gāvo labhate |",
    "662:111": "arkakāṣṭhairdhānyaṃ śirīṣapuṣpairaśvāṃ aśokapuṣpaiḥ suvarṇaṃ vyādhighātakapuṣpairvastrāṇi labhate |",
    "662:112": "yad yadicchati tat sarvaṃ jātīkusumahomena karoti |",
    "662:113": "yadvarṇāni puṣpāṇi pānīye juhoti saviturudaye |",
    "662:114": "tadvarṇāni vastrāṇi labhate |",
    "662:115": "saptajaptaṃ bhājanaṃ kṛtvā bhikṣāmaṭati bhikṣāmakṣayāṃ labhate |",
    "662:116": "rātryāmutthāya parijapyātmānaṃ svayaṃ śobhanāni svapnāni paśyati ||",
    "662:117": "atha rājānaṃ vaśīkartukāmaḥ tasya pādapāṃsuṃ gṛhītvā sarṣapaistailaiśca miśrayitvā juhuyāt |",
    "662:118": "saptāhaṃ trisandhyaṃ vaśyo bhavati ||",
    "662:119": "rājñīṃ vaśīkartukāmaḥ sauvarcalāṃ śatapuṣpāṃ vārāhīṃ caikataḥ kṛtvā juhuyāt |",
    "662:120": "saptarātraṃ trisandhyaṃ vaśyā bhavati |",
    "662:121": "rājamātyaṃ vaśīkartukāmaḥ bhallātakānāṃ tilāṃ vacāṃ ca pratikṛtiṃ kṛtvā juhuyāt |",
    "662:122": "saptāhaṃ saptarātraṃ ca vaśyo bhavati ||",
    "662:123": "purohitaṃ vaśīkartukāmaḥ brahmadaṇḍīṃ śatapuṣpāṃ caikataḥ kṛtvā juhuyāt |",
    "662:124": "saptarātraṃ trisandhyaṃ vaśyo bhavati ||",
    "662:125": "brāhmaṇānāṃ vaśīkartukāmaḥ,",
    "662:126": "pāyasaṃ ghṛtasahitaṃ juhuyāt |",
    "662:127": "sarve vaśyā bhavanti ||",
    "662:128": "atha kṣatriyaṃ vaśīkartukāmaḥ,",
    "662:129": "śālyodanaṃ ghṛtasahitaṃ juhuyāt | saptāham ||",
    "662:130": "vaiśyānāṃ vaśīkaraṇe yāvakāṃ guḍasahitāṃ juhuyāt |",
    "662:131": "vaśyo bhavati ||",
    "662:132": "piṇyākaṃ juhuyāt |",
    "662:133": "śūdrā vaśyā bhavanti ||",
    "662:134": "sarvānekataḥ kṛtvā juhuyāt sarve vaśyā bhavanti ||",
    "662:135": "catuḥpathe ekaśūnye gṛhe vā baliṃ nivedya yo'sya glānaḥ sa tasmād vinirmukto bhavati ||",
    "662:136": "mukhaṃ spṛśaṃ jape jvaramapagacchati |",
    "662:137": "aṣṭaśatajaptena śikhābandhena sarvavyādhibhyaḥ parimucyate |",
    "662:138": "sarvarogebhyaḥ mūśrakaṃ badhvā śikhā bandhaṃ kṛtvā svaptavyaṃ |",
    "662:139": "sarvarogā apagacchanti |",
    "662:140": "vyādhinā grastaḥ japamātreṇa mucyate |",
    "662:141": "galagrahe valmīkamṛttikāṃ japtvā lepaḥ kāryaḥ |",
    "662:142": "vyādhirapagacchati |",
    "662:143": "akṣiroge nīlīkalikāni juhuyāt |",
    "662:144": "vyupaśāmyati ||",
    "662:145": "paṭavidhānasyārtarikarmmaḥ ||",
    "662:146": "pūrvoktena vidhānena anāhate paṭe keśāpagate āryamañjuśrīḥ kumārabhūtaḥ ābhilekhyaḥ sarvālaṅkāravibhūṣitaḥ |",
    "662:147": "raktavarṇaḥ kumārarūpī padmāsanasthaḥ |",
    "662:148": "dakṣiṇapārśve aryāvalokiteśvaraḥ vāmapārśve samantabhadraḥ |",
    "662:149": "āryamañjuśriyasya kiñcidūnau |",
    "662:150": "taṃ paṭaṃ sthāpayitvā koṭiṃ japet |",
    "662:151": "rājā bhavati ||",
    "662:152": "candanasamidhānāṃ kuṅkumābhyaktānāṃ lakṣaṃ juhuyāt |",
    "662:153": "rājā bhavati |",
    "662:154": "agarusamidhānāṃ dadhimadhughṛtāktānāṃ lakṣaṃ juhuyāt |",
    "662:155": "rājā bhavati |",
    "662:156": "jātīkusumānāṃ ghṛtāktānāṃ koṭiṃ juhuyāt |",
    "662:157": "rājā bhavati ||",
    "662:158": "yatpramāṇānāṃ padmānāṃ rāśiṃ juhoti tatpramāṇānāṃ dīnārāṇā rāśī labhate |",
    "662:159": "yāvad yāvat tāvajjapyamānāṃ na gṛhṇāti tāvad vidyādharacakravartī bhavati |",
    "662:160": "bhallātakānāṃ lakṣaṃ juhuyāt dīnārasahasraṃ dadāti |",
    "662:161": "vyādhighātakaphalānāṃ lakṣaṃ juhuyāt mahādhanapatirbhavati |",
    "662:162": "aṣṭasahasrahomena guggulusamidhānāṃ dhānyaṃ labhate |",
    "662:163": "satatatilahomenāvyavacchinnaṃ dhānyaṃ labhate |",
    "662:164": "gotaṇḍulānāṃ lakṣaṃ juhuyāt |",
    "662:165": "saha dadhnā gosahasraṃ labhate |",
    "662:166": "bahuputrikāphalāni śamīphalāni caikataḥ kṛtvā juhuyāt |",
    "662:167": "yāmicchati kanyāṃ tāṃ labhate |",
    "662:168": "śamīpatrāṇi juhuyāt |",
    "662:169": "sarvakāmado bhavati |",
    "662:170": "agastipuṣpāṇi kṣīrāktāni juhuyāt |",
    "662:171": "brāhmaṇavaśīkaraṇā |",
    "662:172": "karavīrapuṣpāṇi śuklāni juhuyāt |",
    "662:173": "kṣatriyavaśīkaraṇe |",
    "662:174": "karṇikārapuṣpāṇi juhuyādrājā vaśīkaraṇe |",
    "662:175": "dhuttūrakapuṣpāṇi juhuyāt |",
    "662:176": "śūdravaśīkaraṇe |",
    "662:177": "arkapuṣpāṇāṃ dadhimadhughṛtāktānāṃ lakṣaṃ juhuyāt |",
    "662:178": "sarvavyādhibhyaḥ parimucyate ||",
    "662:179": "anenaiva vidhinā puṣpāṇāṃ sugandhānāṃ lakṣaṃ pādamūle nivedayet |",
    "662:180": "nityasukhī bhavati |",
    "662:181": "aśvatthasamidbhiragniṃ prajvālya śamīpuṣpāṇāṃ sahasraṃ juhuyāt |",
    "662:182": "nakṣatrapīḍā vyupaśāmyati |",
    "662:183": "gorocanayā mantramabhilekhya śirasi badhvā saṅgrāme'vataret |",
    "662:184": "śastrairna spṛśyate |",
    "662:185": "hastiskandhe mañjuśriyamagrato balasya dattvā darśanamātreṇaiva parabalasya bhaṅgo bhavati |",
    "662:186": "dhvajāgre kumārarūpiṇaṃ sauvarṇamayūrāsanasthaṃ kṛtvā saṅgrāmamavataret |",
    "662:187": "darśanādeva parabalasya bhaṅgo bhavati |",
    "662:188": "jātīkusumānāṃ pādamūle lakṣaṃ nivedayet |",
    "662:189": "tatraiva kuśasaṃstare śayyāṃ kurvīta |",
    "662:190": "svapne yathābhilaṣitaṃ kathayati |",
    "662:191": "pradīpānāṃ sahasraṃ dattvā ekapradīpaṃ padmasūtravarttiṃ kṛtvā madhuyaṣṭiṃ veṣṭayitvā prajvālya paśyed yathābhūtaṃ mañjuśriyaṃ kumārabhūtaṃ paśyati ||",
    "662:192": "dvitīyaṃ paṭavidhānaṃ samāptam |",
    "662:193": "sauvarṇaṃ rajataṃ vā kumāraṃ kṛtvā varadaṃ dakṣiṇena pāṇinā |",
    "662:194": "vāmena bhagavatīṃ prajñāpāramitāṃ dadhānaṃ tamīdṛśaṃ sadhātukakaraṇḍakaṃ purataḥ sthāpyākṣaralakṣaṃ japet |",
    "662:195": "pūjāṃ vāsariṇāṃ kuryāt |",
    "662:196": "bāladārakadārikāścāsyāgrato bhojayitavyā |",
    "662:197": "gītaṃ vāditaṃ pustakavācanaṃ cākuryāt |",
    "662:198": "japaparisamāptau puṣpatrayeṇārghaṃ datvā preṣayet |",
    "662:199": "pūrvoktena vidhānenāvāhanavisarjanaṃ padmamudrāṃ badhvā jāpaṃ kuryāt |",
    "662:200": "dhvajamudrāyā āvarttanaṃ svastikamudrayā āsanaṃ pūrṇamudrāyārghaṃ ekaliṅgamudrāyāṃ puṣpāṇi manorathamudrāyāṃ pradīpaṃ yamalamudrāyā dhūpaṃ mayūrāsanamudrāyā gandhaṃ yaṣṭimudrāyā baliṃ anena vidhānena rātrau dinedine kuryād yāvajjāpaparisamāptiriti |",
    "662:201": "paśvāt karmāṇi kuryāt ||",
    "662:202": "jātīkusumānāṃ samudragāminyāṃ nadyāṃ lakṣaṃ plāvayet |",
    "662:203": "viṣayaṃ labhate |",
    "662:204": "rātrau jātikusumaughaṃ kṛtvā bhagavataḥ purataḥ svapet |",
    "662:205": "bhagavantaṃ paśyati dharma deśayamānaṃ bodhisattvaparivṛtaṃ yamuddiśya karoti tadeva kama kuryāt |",
    "662:206": "nānyasya kuryāt |",
    "662:207": "upoṣadhikena śuklapratipadamārabhya śrīvāsakadhūpaṃ madhumiśraṃ juhuyāt rājyaṃ labhate |",
    "662:208": "koṭiṃ japet mañjuśriyaṃ svayameva paśyati dharmadeśanāṃ ca karoti |",
    "662:209": "yadi kenacit sahollāpayati sammukhamavabhāṣate avaivarttikaśca bodhisattvo bhavati ||",
    "662:210": "tṛtīyaṃ vidhānam ||",
    "662:211": "raktacandanamayaṃ kumārarūpiṇaṃ ekena pārśvena priyaṃkaraṃ anyena vīramatī sāśokavṛkṣāśrayāṃ kārayet |",
    "662:212": "tamekapārśve sthāpayitvā lavaṇasarvaparājikāvyāmiśreṇa raktacandanapratikṛtiṃ kṛtvā cchitvā cchitvā juhuyād yasya nāmnā sa vaśyo bhavati |",
    "662:213": "udumbaraphalāni yasya nāmnā juhuyāt sa vaśyo bhavati |",
    "662:214": "kākodumbarikāphalāni juhuyād yasya nāmnā sa vaśyo bhavati |",
    "662:215": "śṛṅgāṭakaṃ juhuyāt brāhmaṇavaśīkaraṇe padmamūlāni kṣatriyavaśīkaraṇe kaśerukāṇi juhuyāt |",
    "662:216": "vaśyavaśīkaraṇe śālūkāni juhuyāt |",
    "662:217": "śūdravaśīkaraṇe lavaṇaśarkarāṇāmaṣṭasasraṃ juhuyāt |",
    "662:218": "trisandhyaṃ saptāhaṃ yasya nāmnā juhoti sa vaśyo bhavati |",
    "662:219": "nimbapatrāṇi kaṭutailāktāni juhuyāt āhutyāṣṭasahasraṃ trisandhyaṃ saptāhaṃ yasya nāmnā sa vaśyo bhavati |",
    "662:220": "sarveṇa homena vaśīkaraṇam ||",
    "662:221": "bṛhatīkusumānāṃ lakṣaṃ juhuyāt suvarṇaṃ labhate |",
    "662:222": "kālāñjanikākusumānāmaṣṭasahasraṃ juhuyāt mahāntaṃ grāmaṃ labhate |",
    "662:223": "pāṭalapuṣpāṇi juhuyād dhānyamakṣayaṃ labhate |",
    "662:224": "śrīparṇīpuṣpāṇi juhuyāt suvarṇa labhate |",
    "662:225": "vacāṃ dadhimadhughṛtāktāṃ juhuyāt sarvavādeṣūttaravādī bhavati |",
    "662:226": "brāhmīrasaghṛtasahitaṃ tāmrabhājane sthāpayitvā tāvajjaped yāvad daśasahasrāṇi paścāt pibet sarvavādino vijayate |",
    "662:227": "yasya kruddhasyāṣṭasahasrābhimantritaṃ kṛtvā loṣṭaṃ kṣipet purataḥ sa krodhaṃ muñcati ||",
    "662:228": "caturthaṃ vidhānam |",
    "662:229": "anāhate paṭe keśāpagate upoṣadhikena citrakareṇa aśleṣakairvarṇakaiḥ āryamañjuśriyaścitrāpayitavyaḥ |",
    "662:230": "padmāsanopaviṣṭaṃ dharmaṃ deśayamānaṃ darkṣiṇapārśve āryamahāmekhalā vāmapārśve cāryaprajñāpāramitā jāpavatī sarvālaṅkāravibhūṣitā śuklavastranivasanā |",
    "662:231": "tasyādhastāt padmasaraḥ,",
    "662:232": "bahuvidhapuṣpasaṅkīrṇaḥ nāgarājānau akāyavinirgatau padmadaṇḍadhṛtahastau āryāparājitā caikasmiṃ vighnavināyakāṃ nāśayantī agnijvālāmukhī bhṛkuṭīkṛtalocanāṃ anyasmiṃ pārśve āryaparṇaśabarī pāśaparaśuvyagrahastā kṛṣṇaraktanetrā mayūrapṛṣṭhabhirūḍhā sādhakaṃ parirakṣantī |",
    "662:233": "sādhakaśca padmamālāvyagrahastaḥ bhagavato mañjuśriyamukhaṃ vyavalokayamānaḥ upariṣṭāccāmarapuṣpamālādundubhidhāriṇau devaputrau lekhayitavyau ||",
    "662:234": "taṃ paṭaṃ paścānmukhaṃ sthāpya sadhātuke caitye koṭiṃ japet |",
    "662:235": "japānte ca mahatīṃ pūjāṃ kṛtvā bhagavatīṃ prajñāpāramitāṃ vācayitvā daśasahasrāṇi japet |",
    "662:236": "mañjuśriyo mukhaṃ vyavalokayamānaḥ |",
    "662:237": "paścāt paṭaṃ kampate |",
    "662:238": "rājyaṃ labhate |",
    "662:239": "cakṣuśca labhate |",
    "662:240": "vidyādharo bhavati |",
    "662:241": "hasate cakravarttī bhavati |",
    "662:242": "bhāṣaṇe bodhisattvaḥ prathamabhūmipratilabdho bhavati |",
    "662:243": "dharmadeśanāṃ cāsya śṛṇoti ||",
    "662:244": "tasyaiva paṭasyāgrataḥ kapilāyāḥ samānavatsāyāḥ goghṛtaṃ gṛhya tāmrabhājane sthāpya tāvajjaped yāvadūṣmāyati |",
    "662:245": "dhūmāyati |",
    "662:246": "prajvalati |",
    "662:247": "ūṣmāyamānaṃ pītvā paramamedhāvī bhavati |",
    "662:248": "śrutidharaḥ dhūmāyamāne'ntarddhānam jvalamāne ākāśagamanam |",
    "662:249": "āmaśarāvasampuṭe sthāpya vacāṃ jātīkusumairveṣṭayitvā tāvajjaped yāvadaṅkurībhavati |",
    "662:250": "tāṃ bhakṣayitvā śrutidharo bhavati |",
    "662:251": "anyāṃ koṭiṃ japet mañjuśriyaṃ sākṣāt paśyati |",
    "662:252": "dharmadeśanāṃ ca śṛṇoti |",
    "662:253": "tāṃ cādhimucyate ||",
    "662:254": "sauvarṇapadmaṃ śatapatraṃ kārayitvā dakṣiṇaṃ jānumaṇḍalaṃ pṛthivyāṃ pratiṣṭhāpya tāvajjaped yāvajjvalatīti |",
    "662:255": "tena gṛhītamātreṇa vidyādharāṇāṃ cakravartī bhavati parairadharṣaṇīyaḥ |",
    "662:256": "manaḥśilāṃ haritālamañjanaṃ vā śrīparṇīsamudgake prakṣipya tāvajjaped yāvat khuṭkhuṭāśabdaṃ karoti|",
    "662:257": "gṛhītamātreṇa bhūmicarāṇāṃ rākṣasapiśācānāmadhipatirbhavatyadhṛṣyaḥ |",
    "662:258": "khaḍgaṃ gṛhya sallakṣaṇasaṅkīrṇaṃ avraṇaṃ tāvajjaped yāvadahiriva phaṇaṃ kṛtvā tiṣṭhati |",
    "662:259": "taṃ gṛhya vidyādharacakravartī kalpāyuradhṛṣyaḥ |",
    "662:260": "manaḥśilāṃ tṛlohapariveṣṭitāṃ kṛtvā mukhe prakṣipya tāvajjaped yāvacculuculāyatīti |",
    "662:261": "adṛśyo bhavati |",
    "662:262": "khaḍgahartā adṛśyaḥ sarvāṇi kuśalopasaṃhitāni karoti |",
    "662:263": "varjayitvā kāmopasaṃhitam |",
    "662:264": "śamīvṛkṣarūḍhasyāśvatthasya sāraṃ gṛhya tṛlohapariveṣṭitaṃ kṛtvā mukhe prakṣipya tāvajjaped yāvacculuculāyati |",
    "662:265": "adhṛṣyo bhavati varṣasahasraṃ jīvati ||",
    "662:266": "rajataṃ cakraṃ kṛtvā asuravivarasyāgrataḥ tāvajjaped yāvaccakraṃ asurajantrāṇi bhittvā praviśati |",
    "662:267": "tatkṣaṇamevāsurayuvatayo nirgacchanti |",
    "662:268": "tābhiḥ saha praviśya kalpasthāyī bhavati |",
    "662:269": "lohamayaṃ tṛśūlaṃ kṛtvā tasmiṃ vivaradvāre jāpaṃ karoti tatra sarvayantrāṇi sphuṭanti |",
    "662:270": "yāvadbhiḥ sahecchati tāvadbhiḥ saha praviśati |",
    "662:271": "kalpasthāyī bhavati |",
    "662:272": "maitreyaṃ ca bhagavantaṃ paśyati ||",
    "662:273": "pañcamaṃ paṭavidhānam |",
    "662:274": "śvetārkamayaṃ aṅguṣṭhamātraṃ bhagavantaṃ mañjuśriyaṃ kārayitvā arkapuṣpāṇāṃ lakṣaṃ nivedayet |",
    "662:275": "sāmantarājyaṃ pratilabhate |",
    "662:276": "śvetakaravīramūlamayaṃ kṛtvā aṅguṣṭhamātrameva tatpuṣpāṇāmekāṃ koṭiṃ nivedayet mantrī bhavati |",
    "662:277": "karahāṭavṛkṣamayaṃ vitastipramāṇamātraṃ kārayitvā tatpuṣpāṇāṃ lakṣaṃ nivedayet |",
    "662:278": "senāpatyaṃ labhate |",
    "662:279": "śvetacandanamayaṃ vitastipramāṇamātraṃ bhagavantaṃ mañjuśriyaṃ kṛtvā jātīkusumānāṃ lakṣaṃ nivedayet |",
    "662:280": "purohityaṃ labhate |",
    "662:281": "aśvatthavṛkṣamayaṃ aṅgulamātrapramāṇaṃ bhagavantaṃ mañjuśriyaṃ kārayitvā akākolīne pānīyakumbhaṃ nivedayet |",
    "662:282": "bahujanasammato bhavati |",
    "662:283": "sarvagandhamayaṃ kṛtvā sarvagandhapuṣpairniveditaiḥ yamicchati tamāpnoti |",
    "662:284": "satattasamitamagarusamidhānāṃ juhuyāt mantrī bahujanasya sammato bhavati |",
    "662:285": "satatajāpena pañcānantaryāṇi vikṣipayati |",
    "662:286": "maraṇakāle mañjuśriyaṃ paśyati |",
    "662:287": "dharmadeśanāṃ cāsya karoti |",
    "662:288": "utthāyotthāya aṣṭaśataṃ japet sarvasattvānāmadhṛṣyo bhavati |",
    "662:289": "akṣiṇī parijapya svāminaṃ paśyet |",
    "662:290": "prasādavāṃ bhavati |",
    "662:291": "yamuddiśya karmakaro tatrasthaṃ saptabhirdivasaiḥ grāmāntarasthaṃ ekaviṃśatibhirdivasaiḥ viṣayāntarasthaṃ caturbhiḥ māsaiḥ nadyantaritaṃ ṣaḍbhirmāsaiḥ svakulavidhānenānyamantravidhānena cāśeṣaṃ karmaṃ karoti varjayitvā kāmopasaṃhitam |",
    "662:292": "ābhicārukaṃ ceti ||",
    "662:293": "ṣaṣṭho vidhānaḥ |",
    "662:294": "ityuktaṃ yugāntehitaṃ + + + + + + tathā |",
    "662:295": "sattvānāmalpapuṇyānāṃ hitārthaṃ muninā purā ||",
    "662:296": "śāsanāntarhite śāstuḥ śākyasiṃhasya tāpine |",
    "662:297": "siddhiṃ yāsyate tasmiṃ kāle raudre'tibhīrave ||",
    "662:298": "saptamaṃ vakṣyate hyatra kalparātre sukhāvahe |",
    "662:299": "mamaitat kathitaṃ kalpaṃ tasmiṃ kāle sudāruṇe ||",
    "662:300": "sattvānāmalpapuṇyāṇāṃ mārgo hyeṣa pravartitaḥ |",
    "662:301": "bodhisambhārahetutvaṃ triyānapathanimnagam ||",
    "662:302": "upāyakauśalyasattvānāṃ darśayāmi tadā yuge |",
    "662:303": "tṛṣṇāmūḍhā hi vai sattvā rāgadveṣasamākulā ||",
    "662:304": "teṣāṃ darśayāmyetaṃ mārgaṃ tṛṣṇāvaśānugam |",
    "662:305": "tṛṣṇābandhanabaddhāstu kuśalaṃ vā karmahetutaḥ ||",
    "662:306": "siddhisādhyaṃ tathā dravyaṃ mantratantraṃ samoditam |",
    "662:307": "vinayārthaṃ tu sattvānāṃ kathitaṃ lokanāyakaiḥ ||",
    "662:308": "etat karmasya māhātmyaṃ sādhakānāṃ tu jāpinām |",
    "662:309": "ityuktvā munivaro hyagra śākyasiṃho narottamaḥ ||",
    "662:310": "kathitvā mantratantrāṇāṃ balaṃ vīryaṃ savistaram |",
    "662:311": "amoghaṃ darśayet siddhiṃ tasmiṃ kāle yugādhame ||",
    "662:312": "śuddhāvāsaṃ tadā vavre devasaṅghā jinottamo |",
    "662:313": "yametanmārṣā proktaṃ kalparājaṃ savistaram ||",
    "662:314": "savalokahitārthāya mañjughoṣasya śāsanamiti ||",
    "662:315": "āryamañjuśriyamūlakalpād bodhisattvapiṭakāvataṃsakāt",
    "662:316": "mahāyānavaipulyasūtrāt ṣaḍviṃśatimaḥ karma-",
    "662:317": "vidhānāryamañjuśrīyaparivarttapaṭalavisaraḥ parisamāpta iti |"
}