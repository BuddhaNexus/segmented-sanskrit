{
  "S03n248:0": "25. śarabha-jātakam",
  "S03n248:1": "jighāṃsumapyāpadgatamanukampanta eva mahākārūṇikā nopekṣante |",
  "S03n248:2": "tadyathānuśrūyate-",
  "S03n248:3": "bodhisattvaḥ kilānyatamasminnaraṇyavanapradeśe nirmānuṣasaṃpātanīrave vividhamṛgakulādhivāse tṛṇagahananimagnamūlavṛkṣakṣupabahule pathikayānavāhanacaraṇairavinyastamārgasimāntalekhe salilamārgavalmīkaśvabhraviṣamabhūbhāge balajavavarṇasattvasaṃpannaḥ saṃhananavatkāyopapannaḥ śarabho mṛgo babhūva |",
  "S03n248:4": "sa kāruṇyābhyāsādanabhidrugdhacittaḥ sattveṣu tṛṇaparṇasalilamātravṛttiḥ saṃtoṣaguṇādaraṇyavāsaniratamatiḥ pravivekakāma iva yogī tamaraṇyapradeśamabhyalaṃcakāra |",
  "S03n248:5": "mṛgākṛtirmānuṣadhīracetāstapasvivatprāṇiṣu sānukampaḥ |",
  "S03n248:6": "cacāra tasmin sa vane vivikte yogīva saṃtuṣṭamatistṛṇāgraiḥ ||1 ||",
  "S03n248:7": "atha kadācidanyatamo rājā tasya viṣayasyādhipatisturagavarādhirūḍhaḥ sajyacāpabāṇavyagrapāṇirmṛgeṣvastrakauśalamātmano jijñāsamānaḥ saṃrāgavaśājjavena mṛgānanupatannuttamajavena vājinā dūrādapasṛtahastyaśvarathapadātikāyastaṃ pradeśamupajagāma |",
  "S03n248:8": "dūradeva cālokya taṃ mahāsattvaṃ hantumutpatitaniścayaḥ samutkṛṣṭaniśitasāyako yataḥ sa mahātmā tena turagavaraṃ saṃcodayāmāsa |",
  "S03n248:9": "atha bodhisattvaḥ samālokyaiva turagavaragataṃ sāyudhamabhipatantaṃ taṃ rājānaṃ śaktimānapi pratyavasthātuṃ nivṛttasāhasasaṃrambhatvātpareṇa javātiśayena samutpapāta |",
  "S03n248:10": "so'nugamyamānastena turaṃgameṇānumārgāgataṃ mahacchvabhraṃ goṣpadamiva javena laṅghayitvā pradudrāva |",
  "S03n248:11": "atha turagavarastenaiva mārgeṇa taṃ śarabhamanupatannuttamena javapramāṇena tacchvabhramāsādya laṅgayitumanadhyavasitamatiḥ sahasā vyatiṣṭhata |",
  "S03n248:12": "athāśvapṛṣṭhādudgīrṇaḥ sāyudhaḥ sa mahīpatiḥ |",
  "S03n248:13": "papāta mahati svabhre daityayodha ivodadhau ||2 ||",
  "S03n248:14": "nibaddhacakṣuḥ śarabhe sa tasmin saṃlakṣayāmāsa na taṃ prapātam |",
  "S03n248:15": "visrambhadoṣāccalitāsano'tha drutāśvavegoparamātpapāta ||3 ||",
  "S03n248:16": "atha bodhisattvasturagakhuraśabdapraśamātkiṃ nu khalu pratinivṛttaḥ syādayaṃ rājeti samutpannavitarkaḥ paścādāvarjitāvadanaḥ samālokayan dadarśa tamaśvamanārohakaṃ tasmin prapātoddeśe'vasthitam |",
  "S03n248:17": "tasya buddhirabhavat-niyatamatra prapāte nipatitaḥ sa rājā |",
  "S03n248:18": "na hyatra kiṃcidviśramahetoḥ saṃśrayaṇīyarūpaṃ ghanapracchāyaṃ vṛkṣamūlamasti nīlotpaladalanīlavimalasalilamavagāhayogyaṃ vā saraḥ |",
  "S03n248:19": "na caiva vyālamṛgānuvicaritamaraṇyavanamavagāḍhena yatra kvacidupasṛjya turagavaraṃ viśramyate mṛgayā vānuṣṭhiyate |",
  "S03n248:20": "na cātra kiṃcittṛṇagahanamapi tadvidhaṃ yatra nilīnaḥ syāt |",
  "S03n248:21": "tadvyaktamātra śvabhre nipatitena tena rājñā bhavitavyamiti |",
  "S03n248:22": "tataḥ sa mahātmā niścayamupetya vadhake'pi tasmin parāṃ karuṇāmupajagāma |",
  "S03n248:23": "adyaiva citradhvajabhūṣaṇena vibhrājamānāvaraṇāyudhena |",
  "S03n248:24": "rathāśvapattidviradākulena vāditracitradhvaninā balena ||4 ||",
  "S03n248:25": "kṛtānuyātro rucirātapatraḥ parisphuraccāmarahāraśobhaḥ |",
  "S03n248:26": "devendravatprāñjalibhirjanaughairabhyarcito rājasukhānyavāpya ||5 ||",
  "S03n248:27": "adyaiva magno mahati prapāte nipātavegādabhirugṇagātraḥ |",
  "S03n248:28": "murchānvitaḥ śokaparāyaṇo vā kaṣṭaṃ bata kleśamayaṃ prapannaḥ ||6 ||",
  "S03n248:29": "kiṇāṅkitānīva manāṃsi duḥkhairna hīnavargasya tathā vyathante |",
  "S03n248:30": "adṛṣṭaduḥkhānyatisaukumāryādyathottamānāṃ vyasanāgameṣu ||7 ||",
  "S03n248:31": "na cāyamataḥ śakṣyatei svayamuttartum |",
  "S03n248:32": "yadyapi sāvaśeṣaprāṇastannāyamupekṣituṃ yuktamiti vitarkayan sa mahātmā karuṇayā samākṛṣyamāṇahṛdayastaṃ prapātataṭāntamupajagāma |",
  "S03n248:33": "dadarśa cainaṃ tatra reṇusaṃsargānmṛditavārabāṇaśobhaṃ vyākulitoṣṇīṣavasanasaṃnāhaṃ prapātapatananighātasaṃjānītābhirvedanābhirāpīḍyamānahṛdayamāpatitavaitānyaṃ viceṣṭamānam |",
  "S03n248:34": "dṛṣṭvāya taṃ tatra viceṣṭamānaṃ narādhipaṃ bāṣpaparītanetraḥ |",
  "S03n248:35": "kṛpāvaśādvismṛtaśatrusaṃjñastadduḥkhasāmānyamupājagāma ||8 ||",
  "S03n248:36": "uvāca cainaṃ vinayābhijātamudbhāvayan sādhujanasvabhāvam |",
  "S03n248:37": "āśvāsayan spaṣṭapadena sāmnā śiṣṭopacāreṇa manohareṇa ||9 ||",
  "S03n248:38": "kaccinmahārāja na pīḍito'si prapātapātālamidaṃ prapannaḥ |",
  "S03n248:39": "kaccinna te vikṣatamatra gātraṃ kaccidrujaste tanutāṃ gacchanti ||10 ||",
  "S03n248:40": "nāmānuṣaścāsmi manuṣyavarya mṛgo'pyahaṃ tvadviṣayāntavāsī |",
  "S03n248:41": "vṛddhamastvadīyena tṛṇodakena visrambhamityarhasi mayyupetum ||11 ||",
  "S03n248:42": "prapātapātādadhṛtiṃ ca mā gāḥ śakto'hamuddhartumito bhavantam |",
  "S03n248:43": "visrambhitavyaṃ mayi manyase cettatkipramājñāpaya yāvadaimi ||12 ||",
  "S03n248:44": "atha sa rājā tena tasyādbhatenābhivyāhāreṇa vismayāvarjitahṛdayaḥ saṃjāyamānavrīḍo niyatamiti cintāmāpede-",
  "S03n248:45": "dṛṣṭāvadāne dviṣati kā nāmāsya dayā mayi |",
  "S03n248:46": "mama vipratipattiśca keyamasminnanāgasi ||13 ||",
  "S03n248:47": "aho madhuratīkṣṇena pratyādiṣṭo'smi karmaṇā |",
  "S03n248:48": "ahameva mṛgo gaurvā ko'pyayaṃ śarabhākṛtiḥ ||14 ||",
  "S03n248:49": "tadarhatyayaṃ praṇayapratigrahasaṃpūjanamiti viniścityainamuvāca-",
  "S03n248:50": "vārabāṇāvṛtamidaṃ gātraṃ me nātivikṣatam |",
  "S03n248:51": "prapātaniṣpeṣakṛtāḥ sahyā eva ca me rujaḥ ||15 ||",
  "S03n248:52": "prapātapanakleśānna tvahaṃ pīḍitastathā |",
  "S03n248:53": "iti kalyāṇahṛdaye tvayi praskhalanādyathā ||16 ||",
  "S03n248:54": "ākṛtipratyayādyacca dṛṣṭo'si mṛgavanmayā |",
  "S03n248:55": "avijñāya svabhāvaṃ te tacca mā hṛdaye kṛthāḥ ||17 ||",
  "S03n248:56": "atha śarabhastasya rājñaḥ prītisūcakena tenābhivyāhāreṇānumatamuddharaṇamavetya puruṣabhāragurvyā śīlayā taduddharaṇayogyāṃ kṛtvā viditātmabalapramāṇastaṃ nṛpatimuddhartuṃ vyavasitamatiravatīrya taṃ prapātaṃ savinayamabhigamyovāca-",
  "S03n248:57": "madgātrasaṃsparśamimaṃ muhūrtaṃ kāryānurodhāttvamanukṣamasva |",
  "S03n248:58": "yāvatkaromi svahitābhipattyā prītiprasādābhimukhaṃ mukhaṃ te ||18 ||",
  "S03n248:59": "tadārohatu matpuṣṭhaṃ mahārājaḥ sulagnaśca mayi bhavatviti |",
  "S03n248:60": "sa tatheti pratiśrutyainamaśvavadāruroha |",
  "S03n248:61": "tataḥ samabhyunnatapūrvakāyastenādhirūḍhaḥ sa narādhipena |",
  "S03n248:62": "samutpatannuttamasattvavegaḥ khe toraṇavyālakavad babhāse ||19 ||",
  "S03n248:63": "uddhṛtya durgādatha taṃ narendraṃ prītaḥ samānīya turaṃgameṇa |",
  "S03n248:64": "nivedya cāsmai svapurāya mārgaṃ vanaprayāṇābhimukho babhūva ||20 ||",
  "S03n248:65": "atha sa rājā kṛtajñatvāttena tasya vinayamadhureṇopacāreṇa samāvartitahṛdayaḥ saṃpariṣvajya śarabhamuvāca-",
  "S03n248:66": "prāṇā amī me śarabha tvadīyāḥ prāgeva yatrāsti mama prabhutvam |",
  "S03n248:67": "tadarhasi draṣṭumidaṃ puraṃ me satyāṃ rucau tatra ca te'stu vāsaḥ ||21 ||",
  "S03n248:68": "vyādhābhikīrṇe sabhaye vane'smin śītoṣṇavarsādyupasargaduḥkhe |",
  "S03n248:69": "hitvā bhavantaṃ mama nanvayuktamekasya gehābhimukhasya gantum ||22 ||",
  "S03n248:70": "tadehi gacchāva iti |",
  "S03n248:71": "athainaṃ bodhisattvaḥ savinayamadhuropacāraṃ saṃrādhayan pratyuvāca-",
  "S03n248:72": "bhavadvidheṣveva manuṣyavarya yuktaḥ kramo'yaṃ guṇavatsaleṣu |",
  "S03n248:73": "abhyāsayogena hi sajjanasya svabhāvatāmeva guṇā vrajanti ||23 ||",
  "S03n248:74": "anugrahītavyamavaiṣi yattu vanocitaṃ māṃ bhavanāśrayeṇa |",
  "S03n248:75": "tenālamanyaddhi sukhaṃ narāṇāmanyādṛśaṃ jātyucitaṃ mṛgāṇām ||24",
  "S03n248:76": "cikīrṣite te yadi matpriyaṃ tu vyādhavrataṃ vīra vimuñca tasmāt |",
  "S03n248:77": "tiryaktvabhavājjaḍacetaneṣu kṛpaiva śocyeṣu mṛgeṣu yuktā ||25 ||",
  "S03n248:78": "sukhāśraye duḥkhavinodane ca samānacittānavagaccha sattvān |",
  "S03n248:79": "ityātmanaḥ syādanabhīpsitaṃ yanna tatpareṣvācarituṃ kṣamaṃ te ||26 ||",
  "S03n248:80": "kīrtikṣayaṃ sādhujanādvigarhāṃ duḥkhaṃ ca pāpaprabhavaṃ viditvā |",
  "S03n248:81": "pāpaṃ dviṣatpakṣamivoddharasva nopekṣituṃ vyādhiriva kṣamaṃ te ||27 ||",
  "S03n248:82": "lakṣmīniketaṃ yadapāśrayeṇa prāpto'si lokābhimataṃ nṛpatvam |",
  "S03n248:83": "tānyeva puṇyāni vivardhayethā na karśanīyo hyupakāripakṣaḥ ||28 ||",
  "S03n248:84": "kālopacārasubhagairvipulaiḥ pradānaiḥ",
  "S03n248:85": "śīlena sādhujanasaṃgataniścayena |",
  "S03n248:86": "bhūteṣu cātmani yathā hitabuddhisiddhyā",
  "S03n248:87": "puṇyāni saṃcinu yaśaḥ sukhasādhanāni ||29 ||",
  "S03n248:88": "iti sa mahātmā taṃ rājānaṃ dṛḍhaṃ sāṃparāyikeṣvartheṣvanugṛhya saṃpratigṛhītavacanastena rājñā sabahumānamabhivīkṣyamāṇastameva vanāntaṃ praviveśa |",
  "S03n248:89": "tadevaṃ jighāṃsumapyāpadgatamanukampanta eva mahākārūṇikā nopekṣanta iti karuṇāvarṇe'pi vācyam |",
  "S03n248:90": "tathāgatamahātmye satkṛtya dharmaśravaṇe |",
  "S03n248:91": "avaireṇa vairapraśamananidarśane ca kṣāntikathāyāmapyupaneyam |",
  "S03n248:92": "evaṃ tiryaggatānāmapi mahātmanāṃ vadhakeṣvapi sānukrodhā pravṛttirdṛṣṭā |",
  "S03n248:93": "ko manuṣyabhūtaḥ pravrajitapratijño vā sattveṣvanukrośavikalaṃ śobheteti prāṇiṣu sānukrośenāryeṇa bhavitavyam |",
  "S03n248:94": "iti śarabha-jātakaṃ pañcaviṃśatitamam |"
}