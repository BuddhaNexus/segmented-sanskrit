{
  "S04n283:0": "bhaiṣajyaguruvaidūryaprabharājasūtram |",
  "S04n283:1": "oṃ namaḥ sarvajñāya |",
  "S04n283:2": "namo bhagavate bhaiṣajyaguruvaidūryaprabharājāya tathāgatāya ||",
  "S04n283:3": "evaṃ mayā śrutam |",
  "S04n283:4": "ekasmin samaye bhagavān janapadacaryāṃ caramāṇo'nupūrveṇa yena vaiśālīṃ (lī)",
  "S04n283:5": "mahānagarīṃ (rī)",
  "S04n283:6": "tenānuprāpto'bhūt |",
  "S04n283:7": "tatra khalu bhagavān vaiśālyāṃ viharati sma vādyasvaravṛkṣamūle mahatā bhikṣusaṃghena sārdhamaṣṭabhirbikṣusahasraiḥ ṣaṭ-triṃśadbhiśca bodhisattvasahasraiḥ sārdhaṃ rājāmātyabrāhmaṇagṛhapatisaṃhatyā devanāgayakṣagandharvāsuragaruḍakinnaramahoragamanuṣyāmanuṣyaparṣadā ca parivṛtaḥ puraskṛto dharmaṃ deśayati sma |",
  "S04n283:8": "atha khalu mañjuśrīrdharmarājaputro buddhānubhāvenotthāyāsanādekaṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-deśayatu bhagavaṃsteṣāṃ tathāgatānāṃ nāmāni,",
  "S04n283:9": "teṣāṃ pūrvapraṇidhānavistaravibhaṅgam |",
  "S04n283:10": "vayaṃ śrutvā sarvakarmāvaraṇāni viśodhayema paścime kāle paścime samaye saddharmapratirūpake vartamāne sattvānāmanugrahamupādāya |",
  "S04n283:11": "atha bhagavān mañjuśriye kumārabhūtāya sādhukāramadāt-sādhu sādhu mañjuśrīḥ,",
  "S04n283:12": "mahākāruṇikastvaṃ mañjuśrīḥ |",
  "S04n283:13": "tvamaprameyāṃ karuṇāṃ janayitvā samādhesase (?)",
  "S04n283:14": "nānākarmāvaraṇenāvṛtānāṃ sattvānāmarthāya hitāya sukhāya devamanuṣyāṇāṃ ca hitārthāya |",
  "S04n283:15": "tena hi tvaṃ mañjuśrīḥ śṛṇu,",
  "S04n283:16": "sādhu ca suṣṭhu ca manasi kuru, bhāṣiṣye |",
  "S04n283:17": "evaṃ bhagavan,",
  "S04n283:18": "iti mañjuśrīḥ kumārabhūto bhagavataḥ pratyaśrauṣīt |",
  "S04n283:19": "bhagavāṃstasyaitadavocat -",
  "S04n283:20": "asti mañjuśrīḥ pūrvasmin digbhāge ito buddhakṣetrād daśagaṅgānadīvālukāsamāni buddhakṣetrāṇyatikramya vaidūryanirbhāsā nāma lokadhātuḥ |",
  "S04n283:21": "tatra bhaiṣajyaguruvaidūryaprabho nāma tathāgato'rhan samyaksaṃbuddho viharati vidyācaraṇasaṃpannaḥ sugato lokavidanuttaraḥ puruṣadamyasārathiśca śāstā devānāṃ manuṣyāṇāṃ ca buddho bhagavān |",
  "S04n283:22": "tasya khaku punarmañjuśrīḥ bhagavato bhaiṣajyaguruvaidūryaprabhasya tathāgatasya pūrvaṃ bodhisattvacārikāṃ carata imāni dvādaśa mahāpraṇidhānānyabhūvan |",
  "S04n283:23": "katamāni dvādaśa mahāpraṇidhānāni ?",
  "S04n283:24": "prathamaṃ tasya mahāpraṇidhānamabhūtyadāhamanāgate'dhvani anuttarāṃ samyaksaṃbodhimabhisaṃbudhyeyam,",
  "S04n283:25": "tadā mama śarīraprabhayā aprameyāsaṃkhyeyāparimāṇā lokadhātavo bhrājeraṃstapyeran viroceran |",
  "S04n283:26": "yathā cāhaṃ dvātriṃśadbhirmahāpuruṣalakṣaṇaiḥ samanvāgataḥ,",
  "S04n283:27": "aśītibhiścānuvyañjanairalaṃkṛtadehaḥ,",
  "S04n283:28": "tathaiva sarvasattvā bhaveyuḥ ||",
  "S04n283:29": "(dvitīyaṃ tasya mahāpraṇidhānamabhūt-yadāhamanāgate'dhvani anuttarāṃ samyaksaṃbodhimabhisaṃbudhyeyam,",
  "S04n283:30": "tadā bodhiprāptasya ca me kāyaḥ anarghavaidūryamaṇiriva antarbahiratyantapariśuddho vimalaprabhāsaṃpannaḥ syāt |",
  "S04n283:31": "vipulakāyastadupamena śriyā tejasā ca pratyupasthitaḥ syāt |",
  "S04n283:32": "tasyāṃśujālāni raviśaśikarānatikrameyuḥ te ca ye kecit sattvā lokadhātau jātāśca,",
  "S04n283:33": "ye cāpi puruṣāḥ,",
  "S04n283:34": "te tamisrāyāṃ ratrāvandhakāre nānādiśaṃ gaccheyuḥ |",
  "S04n283:35": "sarvadikṣu mama ābhayāṃ spṛṣṭāḥ kuśalāni ca)",
  "S04n283:36": "karmāṇi kurvīran ||",
  "S04n283:37": "tṛtīyaṃ tasya mahāpraṇidhānamabhūt-yadāhamanāgate------tadā bodhiprātptasya ca me ye sattvā aprameyaprajñopāyabalādhānena aparimāṇasya sattvadhātorakṣayāyopabhogāya paribhogāya syuḥ |",
  "S04n283:38": "kasyaci(t) sattvasya kenacid vaikalyaṃ na syāt ||",
  "S04n283:39": "caturthaṃ tasya mahāpraṇidhānamabhūt-yadāhamanāgate --- tadā bodhiprāpto'haṃ ye kumārgapratipannāḥ sattvāḥ śrāvakamārgapratipannāḥ pratyekabuddhamārgapratipannāśca,",
  "S04n283:40": "te sattvā anuttare bodhimārge mahāyāne niyojayeran ||",
  "S04n283:41": "pañcamaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye sattvā mama śāsane brahmacaryaṃ careyuḥ,",
  "S04n283:42": "te sarve akhaṇḍaśīlāḥ syuḥ susaṃvṛtāḥ |",
  "S04n283:43": "mā ca kasyaci(t)",
  "S04n283:44": "śīlavipannasya mama nāmadheyaṃ śrutvā kvacid durgatigamanaṃ syāt ||",
  "S04n283:45": "ṣaṣṭhaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye sattvā hīnakāyā vikalendriyā durvarṇā jaḍaiḍamūkā laṃgāḥ kubjāḥ śvitrāḥ kuṇḍā andhā badhirā unmattā ye cānye śarīrasthavyādhayaḥ,",
  "S04n283:46": "te mama nāmadheyaṃ śrutvā sarve sakalendriyāḥ suparipūrṇagātrā bhaveyuḥ ||",
  "S04n283:47": "saptamaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye nānāvyādhiparipīḍitāḥ sattvā atrāṇā aśaraṇā bhaiṣajyopakaraṇavirahitā anāthā daridrā duḥkhitāḥ, sace(t)",
  "S04n283:48": "teṣāṃ mama nāmadheyaṃ karṇapuṭe nipatet,",
  "S04n283:49": "teṣāṃ sarvavyādhayaḥ praśameyuḥ,",
  "S04n283:50": "nīrogāśca nirupadravāśca te syuryāva bodhiparyavasānam ||",
  "S04n283:51": "aṣṭamaṃ tasya mahāpraṇidhānamabhūt-yadāhamanāgate --- tadā yaḥ kaścinmātṛgrāmo nānāśtrīdoṣaśataiḥ saṃlkiṣṭaṃ strībhāvaṃ vijugupsitaṃ mātṛgrāmayoniṃ ca parimoktukāmo mama nāmadheyaṃ dhārayet,",
  "S04n283:52": "tasya mātṛgrāmasya na strībhāvo bhavet yāva bodhiparyavasānam ||",
  "S04n283:53": "navamaṃ tasya mahāpraṇidhānamabhūt-yadāhamanāgate --- tadā bodhiprāpte'haṃ sarvasattvān mārapāśabandhanabaddhān nānādṛṣṭigahanasaṃkaṭaprāptān sarvamārapāśadṛṣṭigatibhyo vinivartya samyagdṛṣṭau niyojya ānupūrvyeṇa bodhisattvacārikāṃ saṃdarśayeyam ||",
  "S04n283:54": "daśamaṃ tasya mahāpraṇidhānamabhūta--yadāhamanāgate--- tadā bodhiprāptasya ca me ye kecit sattvā rājādhibhayabhītāḥ,",
  "S04n283:55": "ye vā bandhanabaddhāvaruddhāḥ vadhārhā anekamāyābhirupadrutā vimānitāśca kāyikavācikacaitasikaduḥkhairabhyāhatāḥ,",
  "S04n283:56": "te mama nāmadheyasya śravaṇena madīyena puṇyānubhāvena ca sarvabhayopadravebhyaḥ parimucyeran ||",
  "S04n283:57": "ekādaśamaṃ tasya mahāpraṇidhānamabhūta-yadāhamanāgate --- tadā bodhiprāptasya ca me ye sattvāḥ kṣudhāgninā prajvalitāḥ āhārapānaparyeṣṭyabhiyuktāḥ tannidānaṃ pāpaṃ kurvanti, sace(t)",
  "S04n283:58": "te mam nāmadheyaṃ dhārayeyuḥ,",
  "S04n283:59": "ahaṃ teṣāṃ varṇagandharasopetena āhāreṇa śarīraṃ saṃtarpayeyam ||",
  "S04n283:60": "dvādaśamaṃ tasya mahāpraṇidhānamabhūt-yadāhamanāgate--- tadā bodhiprāptasya ca me ye kecit sattvā vasanavirahitā daridrāḥ śītoṣṇadaṃśamaśakrairupadrutā rātriṃdivaṃ duḥkhamanubhavanti, sace(t)",
  "S04n283:61": "te mama nāmadheyeṃ dhārayeyuḥ,",
  "S04n283:62": "ahaṃ teṣāṃ ca vastraparibhogamupasaṃhareyam,",
  "S04n283:63": "nānāraṅgai raktāṃśca kāmānupanāmayeyam,",
  "S04n283:64": "vividhaiśca ratnābharaṇagandhamālyavilepanavādyatūryatālāvacaraiḥ sarvasattvānāṃ sarvābhiprāyān paripūrayeyam ||",
  "S04n283:65": "imāni dvādaśa mahāpraṇidhānāni mañjuśrīḥ bhagavān bhaiṣajyaguruvaidūryaprabhastathāgato'rhan samyaksaṃbuddhaḥ pūrvaṃ bodhicārikāṃ caran kṛtavān ||",
  "S04n283:66": "tasya khalu punarmañjuśrīḥ bhagavato bhaiṣajyaguruvaidūryaprabhasya tathāgatasya yat praṇidhānaṃ yacca buddhakṣetraguṇavyūhaṃ tanna śakyaṃ kalpena vā kalpāvaśeṣeṇa vā kṣapayitum |",
  "S04n283:67": "suviśuddhaṃ tad buddhakṣetraṃ vyapagataśilāśarkarakaṭhalyamapagatakāmadoṣamapagatāpāyaduḥkhaśabdamapagatamātṛgrāmam |",
  "S04n283:68": "vaidūryamayī ca sā mahāpṛthivī kuḍyaprākāraprāsādatoraṇagavākṣajālaniryūhasaptaratnamayī,",
  "S04n283:69": "yadṛśī sukhāvatī lokadhātustādṛśī |",
  "S04n283:70": "tatra vaidūryanirbhāsāyāṃ lokadhātau dvau bodhisattvau mahāsattvau teṣāmaprameyāṇāmasaṃkhyeyānāṃ bodhisattvānāṃ mahāsattvānāṃ pramukhau,",
  "S04n283:71": "ekakaḥ sūryavairocano nāma,",
  "S04n283:72": "dvitīyaścandravairocanaḥ,",
  "S04n283:73": "yau tasya bhagavato bhaiṣajyaguruvaidūryaprabhasya tathāgatasya saddharmakośaṃ dhārayataḥ |",
  "S04n283:74": "tasmāt tarhi mañjuśrīḥ śrāddhena kulaputreṇa vā kuladuhitrā vā tatra buddhakṣetropapattaye praṇidhānaṃ karaṇīyam ||",
  "S04n283:75": "punaraparaṃ bhagavān mañjuśriyaṃ kumārabhūtamāmantrayate sma-santi mañjuśrīḥ pṛthagjanāḥ sattvāḥ,",
  "S04n283:76": "ye na jānanti kuśalākuśalaṃ karma |",
  "S04n283:77": "te lobhābhibhūtā ajānanto dānaṃ dānasya ca mahāvipākam,",
  "S04n283:78": "bālāgramūrkhāḥ śraddhendriyavikalā dhanasaṃcayakṣaṇābhiyuktāḥ |",
  "S04n283:79": "na ca dānasaṃvibhāge teṣāṃ cittaṃ kramate |",
  "S04n283:80": "dānakāle upasthite svaśarīramaṃsacchedane iva vā manaso (duḥkhaṃ) bhavati |",
  "S04n283:81": "aneke ca sattvāḥ ye svayameva na paribhuñjanti,",
  "S04n283:82": "prāgeva mātāpitṛbhāryāduhitṝṇāṃ dāsyanti,",
  "S04n283:83": "prāgeva dāsadāsīkarmakarāṇām,",
  "S04n283:84": "prāgevānyeṣāṃ yācakānām,",
  "S04n283:85": "te tādṛśāḥ sattvā itaścyutvā pretaloke upapatsyante tiryagyonau vā |",
  "S04n283:86": "yaiḥ pūrvaṃ manuṣyabhūtaiḥ śrutaṃ bhaviṣyati tasya bhagavato bhaiṣajyaguruvaidūryaprabhasya tathāgatasya nāmadheyam,",
  "S04n283:87": "tatra teṣāṃ yamalokasthitānāṃ tiryagyonisthitānāṃ vā tasya tathāgatasya nāma su(saṃ?)",
  "S04n283:88": "mukhībhaviṣyati |",
  "S04n283:89": "saha smaraṇamātreṇa ataścyutvā punarapi manuṣyaloke upapatsyante,",
  "S04n283:90": "jātismarāśca bhaviṣyanti |",
  "S04n283:91": "te te durgatibhayabhītā na bhūyaḥ kāmaguṇebhirarthikā bhaviṣyanti,",
  "S04n283:92": "dānābhiratāśca bhaviṣyanti dānasya ca varṇavādinaḥ |",
  "S04n283:93": "sarvamapi parityāgenānupūrveṇa karacaraṇaśīrṣanayanaṃ ca māṃsaśoṇitaṃ (ca)",
  "S04n283:94": "yācakānāmanupradāsyanti,",
  "S04n283:95": "prāgeva anyaṃ dhanaskandham ||",
  "S04n283:96": "punaraparaṃ mañjuśrīḥ santi sattvāḥ ye tathāgatānuddiśya śikṣāpadāni dhārayanti,",
  "S04n283:97": "te śīlavipattimāpadyante,",
  "S04n283:98": "dṛṣṭivipattimācāravipattiṃ vā kadācidāpadyante |",
  "S04n283:99": "śīlavipannā ye punaḥ śīlavanto bhavanti,",
  "S04n283:100": "śīlaṃ rakṣanti,",
  "S04n283:101": "na punarbahuśrutaṃ paryeṣyanti,",
  "S04n283:102": "na ca tathāgatabhāṣitānāṃ gambhīramarthamājānanti |",
  "S04n283:103": "ye ca punarbuhuśrutāḥ,",
  "S04n283:104": "te ādhimānikā bhaviṣyanti mānastabdhāḥ,",
  "S04n283:105": "pareṣāmīrṣyāparāyaṇāḥ saddharmamavamanyante pratikṣipanti |",
  "S04n283:106": "mārapakṣikāste tādṛśā mohapuruṣāḥ svayaṃ kumārgapratipannāḥ |",
  "S04n283:107": "anyāni cānekāni sattvakoṭiniyutaśatasahasrāṇi mahāprapāte prapātayanti |",
  "S04n283:108": "teṣāmevaṃrūpāṇāṃ sattvānāṃ bhūyiṣṭhena narakavāsagatirbhaviṣyati |",
  "S04n283:109": "tatra yaistasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyanti,",
  "S04n283:110": "teṣāṃ tatra narake sthitānāṃ buddhānubhāvena tasya tathāgatasya nāmadheyaṃ sumukhībhaviṣyati |",
  "S04n283:111": "te tataścyutvā punarapi manuṣyaloke upapatsyante samyagdṛṣṭisaṃpannā vīryavantaḥ kalyāṇāśayāḥ |",
  "S04n283:112": "te gṛhānutsṛjya tathāgataśāsane pravrajitvā ānupūrveṇa bodhisattvacārikāṃ paripūrayiṣyanti ||",
  "S04n283:113": "punaraparaṃ mañjuśrīḥ santi sattvāḥ ye ātmano varṇaṃ bhāṣante matsariṇaḥ,",
  "S04n283:114": "pareṣāmavarṇamuccārayanti |",
  "S04n283:115": "ātmotkarṣakaparapaṃsakāḥ sattvāḥ parasparasatkṛtvāḥ tryapāyeṣu bahūni varṣasahasrāṇi duḥkhamanubhaviṣyanti |",
  "S04n283:116": "te anekavarṣasahasrāṇāmatyayena tataścyutvā gavāśvoṣṭragardabhādiṣu tiryagyoniṣu upapadyante |",
  "S04n283:117": "kaśādaṇḍaprahāreṇa tāḍitāḥ kṣuttarṣapīḍitaśarīrā mahāntaṃ bhāraṃ vahamānā mārgaṃ gacchanti |",
  "S04n283:118": "yadi kadācit manuṣyajanmapratilābhaṃ pratilapsyante,",
  "S04n283:119": "te nityakālaṃ nīcakuleṣu upapatsyante,",
  "S04n283:120": "dāsatve ca paravaśagatā bhaviṣyanti |",
  "S04n283:121": "yaiḥ pūrvaṃ manuṣyabhūtaistasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
  "S04n283:122": "te tena kuśalamūlena sarvaduḥkhebhyaḥ parimokṣyante,",
  "S04n283:123": "tīkṣṇendriyāśca bhaviṣyanti paṇḍitā vyaktā meghāvinaśca |",
  "S04n283:124": "kuśalaparyeṣṭyabhiyuktā nityaṃ ca kalyāṇamitrasamavadhānaṃ lapsyante,",
  "S04n283:125": "mārapāśamucchidya avidyāṇḍakośaṃ bhindanti,",
  "S04n283:126": "kleśanadīmucchoṣayanti,",
  "S04n283:127": "jātijarāvyādhimaraṇabhayaśokaparidevaduḥkhadaurmanasyopāyāsebhyaḥ parimucyanti ||",
  "S04n283:128": "punaraparaṃ mañjuśrīḥ santi sattvāḥ ye paiśunyābhiratāḥ sattvānāṃ parasparaṃ kalahavigrahavivādān kārāpayanti |",
  "S04n283:129": "te parasparaṃ vigrahacittāḥ sattvā nānāvidhamakuśalamabhisaṃskurvanti kāyena vācā manasā,",
  "S04n283:130": "anyonyamahitakāmā nityaṃ parasparamanarthāya parākrāmanti |",
  "S04n283:131": "te ca vanadevatāmāvāhayanti vṛkṣadevatāṃ giridevatāṃ ca |",
  "S04n283:132": "śmaśāneṣu pṛthag bhūtānāvāhayanti |",
  "S04n283:133": "tiryagyonigatāṃśca prāṇino jīvitād vyavaropayanti |",
  "S04n283:134": "māṃsarudhirabhakṣān yakṣarākṣasān pūjayanti |",
  "S04n283:135": "tasya śatrornāma vā śarīrapratimāṃ vā kṛtvā tatra ghoravidyāṃ sādhayanti kākhordavetālānuprayogeṇa jīvitāntarāyaṃ vā śarīravināśaṃ vā kartukāmāḥ |",
  "S04n283:136": "yaiḥ punastasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
  "S04n283:137": "teṣāṃ na śakyaṃ kenāntarāyaṃ kartum |",
  "S04n283:138": "sarve ca te parasparaṃ maitracittā hitacittā avyāpannacittāśca viharanti svakasvakena parigraheṇa saṃtuṣṭāḥ ||",
  "S04n283:139": "punaraparaṃ mañjuśrīḥ etāścatasraḥ parṣado bhikṣubhikṣuṇyupāsakopāsikāḥ,",
  "S04n283:140": "ye cānye śrāddhāḥ kulaputrā vā kuladuhitaro vā āryāṣṭāṅgaiḥ samanvāgatā upavāsamupavasanti,",
  "S04n283:141": "ekavārṣikaṃ vā traimāsikaṃ vā śikṣāpadaṃ dhārayiṣyanti,",
  "S04n283:142": "yeṣāmevaṃpraṇidhānamevamabhiprāyam-anena vayaṃ kuśalamūlena paścimāyāṃ diśi sukhāvatyāṃ lokadhātau upapadyema yatrāmitāyustathāgataḥ |",
  "S04n283:143": "yaiḥ punastasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
  "S04n283:144": "teṣāṃ maraṇakālasamaye aṣṭau bodhisattvā ṛddhyāgatā upadarśayanti,",
  "S04n283:145": "te tatra nānāraṅgeṣu padmeṣūpapādukāḥ prādurbhaviṣyanti |",
  "S04n283:146": "kecid punardevaloke upapadyante |",
  "S04n283:147": "teṣāṃ tatropapannānāṃ pūrvakaṃ kuśalamūlaṃ na kṣīyate,",
  "S04n283:148": "na ca durgatigamanaṃ bhaviṣyati |",
  "S04n283:149": "te tataścyutvā iha manuṣyaloke upapatsyante |",
  "S04n283:150": "rājāno bhaviṣyanti caturdvīpeśvarāścakravartinaḥ |",
  "S04n283:151": "te anekāni sattvakoṭīniyutaśatasahasrāṇi daśasu kuśaleṣu karmapatheṣu pratiṣṭhāpayiṣyanti |",
  "S04n283:152": "apare punaḥ kṣatriyamahāśālakuleṣu brāhmaṇamahāśālakuleṣu prabhūtadhanadhānyakośakoṣṭhāgārasamṛddheṣu ca kuleṣu upapatsyante |",
  "S04n283:153": "te rūpasaṃpannāśca bhaviṣyanti,",
  "S04n283:154": "eśvaryasaṃpannāśca bhaviṣyanti,",
  "S04n283:155": "parivārasaṃpannāśca bhaviṣyanti |",
  "S04n283:156": "yaśca mātṛgrāmaḥ tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutvā ca udgrahīṣyati,",
  "S04n283:157": "tasya sa eva paścimaḥ strībhāvaḥ pratikāṅkṣitavyaḥ ||",
  "S04n283:158": "atha khalu mañjuśrīḥ kumārabhūto bhagavantametadavocat-ahaṃ bhagavan paścime kāle paścime samaye teṣāṃ śrāddhānāṃ kulaputrāṇāṃ kuladuhitṝṇāṃ ca tasya bhagavato bhaiṣajyaguruvaidūryaprabhasya tathāgatasya nāmadheyaṃ śrāvayiṣyāmi,",
  "S04n283:159": "antaśaḥ svapnāntaramapi buddhanāmakaṃ karṇapuṭeṣu upasaṃhārayiṣyāmi |",
  "S04n283:160": "ye idaṃ sūtraratnaṃ dhārayiṣyanti vācayiṣyanti deśayiṣyanti paryavāpsyanti,",
  "S04n283:161": "parebhyo vistareṇa saṃprakāśayiṣyanti,",
  "S04n283:162": "likhiṣyanti likhāpayiṣyanti,",
  "S04n283:163": "pustakagataṃ vā kṛtvā satkariṣyanti nānāpuṣpadhūpagandhamālyavilepanachatradhvajapatākābhiḥ,",
  "S04n283:164": "tat pañcaraṅgikavastraiḥ pariveṣṭya śucau pradeśe sthāpayitavyam |",
  "S04n283:165": "yatraiva idaṃ sūtrāntaṃ sthāpitaṃ bhavati,",
  "S04n283:166": "tatra catvāro mahārājānaḥ saparivārāḥ,",
  "S04n283:167": "anyāni ca anekāni ca devakoṭiniyutaśatasahasrāṇi upasaṃkramiṣyanti |",
  "S04n283:168": "tatredaṃ sūtraṃ pracariṣyati |",
  "S04n283:169": "te ca bhagavan idaṃ sūtraratnaṃ prakāśayiṣyanti |",
  "S04n283:170": "tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistaravibhāgaṃ ca tasya tathāgatasya nāmadheyaṃ dhārayiṣyanti,",
  "S04n283:171": "teṣāṃ nākālamaraṇaṃ bhaviṣyati |",
  "S04n283:172": "na teṣāṃ kenacit śakyamojo'pahartum,",
  "S04n283:173": "hṛtaṃ vā ojaḥ punarapi pratisaṃharati |",
  "S04n283:174": "bhagavānāha- etametad mañjuśrīḥ,",
  "S04n283:175": "evametat,",
  "S04n283:176": "yathā vadasi |",
  "S04n283:177": "yaśca mañjuśrīḥ śrāddhaḥ kulaputro vā kuladuhitā vā tasya tathāgatasya pūjāṃ kartukāmaḥ,",
  "S04n283:178": "tena tasya tathāgatasya pratimā kārāpayitavyā,",
  "S04n283:179": "sapta rātriṃdivamāryāṣṭāṅgamārgasamanvāgatena upavāsamupavasitavyam |",
  "S04n283:180": "śucinā śucimāhāraṃ kṛtvā śucau pradeśe (nānāpuṣpāṇi saṃstārya nānāgandhapradhūpite nānāvastracchatradhvajapatākāsamalaṃkṛte tasmin pṛthivīpradeśe susnātagātreṇa śucivimalavasanadhāriṇā nirmalacittena akaluṣacittena avyāpādacittena sarvasattveṣu maitracittena (upekṣācittena)",
  "S04n283:181": "sarvasattvānāmantike samacittena bhavitavyam |",
  "S04n283:182": "nānātūryasaṃgītipravāditena sā tathāgatapratimā pradakṣiṇīkartavyā tasya tathāgatasya pūrṇapraṇidhānāni manasi kartavyāni |",
  "S04n283:183": "idaṃ sūtraṃ pravartayitavyam |",
  "S04n283:184": "yaṃ cetayati,",
  "S04n283:185": "yaṃ prārthayati,",
  "S04n283:186": "taṃ sarvābhiprāyaṃ paripūrayati |",
  "S04n283:187": "yadi dirghamāyuḥ kāmayate,",
  "S04n283:188": "dirghāyuṣko bhavati |",
  "S04n283:189": "yadi bhogaṃ prārthayate,",
  "S04n283:190": "bhogasamṛddho bhavati |",
  "S04n283:191": "yadi aiśvaryamabhiprārthayate,",
  "S04n283:192": "tadalpakṛcchreṇa prāpnoti |",
  "S04n283:193": "yadi putrābhilāṣī bhavati,",
  "S04n283:194": "putraṃ pratilabhate |",
  "S04n283:195": "ye iha pāpakaṃ svapnaṃ paśyanti,",
  "S04n283:196": "yatra vāyasaḥ sthito bhavati durnimittaṃ vā,",
  "S04n283:197": "yatra amaṅgalaśataṃ vā sthitaṃ bhavati,",
  "S04n283:198": "taistasya bhagavato bhaiṣajyaguruvaidūryaprabhasya tathāgatasya pūjā kartavyā |",
  "S04n283:199": "sarvaduḥsvapnadurnimittāmāṅgalyāśca bhāvāḥ praśamiṣyanti |",
  "S04n283:200": "yeṣāmagryudakaviṣaśasrapratāpacaṇḍahastisiṃhavyāghraṛkṣatarakṣudvīpikāśīviṣavṛścikaśatapadadaṃśamaśakādibhayaṃ bhavati,",
  "S04n283:201": "taistasya tathāgatasya pūjā kartavyā |",
  "S04n283:202": "te sarvabhayebhyaḥ parimokṣyante |",
  "S04n283:203": "yeṣāṃ corabhayaṃ taskarabhayam,",
  "S04n283:204": "taistasya tathāgatasya pūjā kartavyā ||",
  "S04n283:205": "punaraparaṃ mañjuśrīḥ ye śrāddhāḥ kulaputrā va kuladuhitaro vā ye yāvajjīvaṃ triśaraṇamupagṛhṇanti,",
  "S04n283:206": "ananyadevatāśca bhavanti,",
  "S04n283:207": "ye pañca śikṣāpadāni dhārayanti,",
  "S04n283:208": "ye ca bodhisattvasaṃvaraṃ caturvaraśikṣāpadaśataṃ dhārayanti,",
  "S04n283:209": "ye punarapiraṃ niṣkrāntagṛhavāsā bhikṣavaḥ,",
  "S04n283:210": "pañcādhike dve śikṣāpadaśate dhārayanti,",
  "S04n283:211": "yā bhikṣuṇyaḥ pañcaśataśikṣāpadāni dhārayanti,",
  "S04n283:212": "ye ca yathāparigṛhītācchisāsaṃvarādanyatarācchikṣāpadāt bhraṣṭā bhavanti saced durgatibhayabhītāḥ,",
  "S04n283:213": "tasya bhagavato bhaiṣajyaguruvaidūryaprabhasya tathāgatasya nāmadheyaṃ dhārayeyuḥ,",
  "S04n283:214": "na bhūyasteṣāṃ tryapāyagamanaduḥkhaṃ pratikāṅkṣitavyam |",
  "S04n283:215": "yaśca mātṛgrāmaḥ prasavanakāle tīvrāṃ duḥkhāṃ kharāṃ kaṭukāṃ vedanāṃ vedayati,",
  "S04n283:216": "yā tasya bhagavato bhaiṣajyaguruvaidūryaprabhasya tathāgatasya nāmadheyamanusmaret,",
  "S04n283:217": "pūjāṃ ca kuryāt,",
  "S04n283:218": "sā sukhaṃ ca prasūyate,",
  "S04n283:219": "sarvāṅgaparipūrṇaṃ putraṃ (ca)",
  "S04n283:220": "janayiṣyati abhirūpaḥ prāsādiko darśanīyastīkṣṇendriyo buddhimān |",
  "S04n283:221": "sa ārogyasvalpābādho bhaviṣyati,",
  "S04n283:222": "na ca śakyate amanuṣyaistasya ojo'pahartum ||",
  "S04n283:223": "atha khalu bhagavānāyuṣmantamānandamāmantrayate sma-śraddadhāsi tvamānanda pattīyasi yadahaṃ tasya bhagavato bhaiṣajyaguruvaidūryaprabhasya tathāgatasyārhataḥ samyaksaṃbuddhasya guṇān varṇayiṣyāmi ?",
  "S04n283:224": "athavā te kāṅkṣā vā vimatirvā vicikitsā vā atra gambhīre buddhagocare ?",
  "S04n283:225": "athāyuṣmānānando bhagavantametadavocat-na me bhadanta bhagavan atra kāṅkṣā vā vimatirvā vicikitsā vā tathāgatabhāṣiteṣu sūtrānteṣu |",
  "S04n283:226": "tat kasya hetoḥ ?",
  "S04n283:227": "nāsti tathāgatānāmapariśuddhakāyavāṅbhanaḥsamudācāratā |",
  "S04n283:228": "imau bhagavan candrasūryau evaṃ maharddhikau evaṃ mahānubhāvau pṛthivyāṃ prapatetām,",
  "S04n283:229": "sa sumerurvā parvatarājaḥ sthānāccalet,",
  "S04n283:230": "na tu buddhānāṃ vacanamanyathā bhavet |",
  "S04n283:231": "kiṃ tu bhadanta santi sattvāḥ śraddhendriyavikalāḥ |",
  "S04n283:232": "idaṃ buddhagocaraṃ śrutvāṃ evaṃ vakṣyantikathametannāmadheyasmaraṇamātreṇa tasya tathāgatasya tāvanto guṇānuśaṃsā bhavanti ?",
  "S04n283:233": "te na śraddadhanti na pattīyanti,",
  "S04n283:234": "pratikṣipanti |",
  "S04n283:235": "teṣāṃ dīrgharātramanarthāya na hitāya na sukhāya vinipātāy bhaviṣyati |",
  "S04n283:236": "bhagavānāha-asthānamānanda anavakāśaḥ,",
  "S04n283:237": "yena tasya tathāgatasya nāmadheyaṃ śrutam,",
  "S04n283:238": "tasya sattvasya durgatyapāyagamanaṃ bhavet,",
  "S04n283:239": "nedaṃ sthānaṃ vidyate |",
  "S04n283:240": "duḥśraddhānīyaṃ ca ānanda buddhānāṃ buddhagocaram |",
  "S04n283:241": "yat tvamānanda śraddadhāsi pattīyasi,",
  "S04n283:242": "tathāgatasyaiṣonubhāvo draṣṭavyaḥ |",
  "S04n283:243": "abhūmiratra sarvaśrāvakapratyekabuddhānāṃ sthāpayitvā ekajātipratibaddhān bodhisattvān mahāsattvāniti |",
  "S04n283:244": "durlabhaḥ ānanda manuṣyapratilābhaḥ,",
  "S04n283:245": "durlabhaṃ triratne śraddhāgauravam,",
  "S04n283:246": "sudurlabhaṃ tathāgatasya nāmadheyaśravaṇam |",
  "S04n283:247": "tasya bhagavatastathāgatasya bhaiṣajyaguruvaidūryaprabhasya ānanda bodhisattvacaryāma(ryā a)",
  "S04n283:248": "pramāṇam, upāyakauśalyamapyapramāṇam,",
  "S04n283:249": "apramāṇaṃ cāsya praṇidhānaviśeṣavistaram |",
  "S04n283:250": "ākāṅkṣamāṇo'haṃ tasya tathāgatasya kalpaṃ vā kalpāvaśeṣaṃ vā bodhisattvacārikāyāṃ vistaravibhaṅgaṃ nirdiśeyam |",
  "S04n283:251": "kṣīyeta ānanda alpam,",
  "S04n283:252": "na tveva śakyaṃ tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistarāntamadhigantum ||",
  "S04n283:253": "tena khalu punaḥ samayena tasyāmeva parṣadi trāṇamukto nāma bodhisattvo mahāsattvaḥ saṃnipatito'bhūt saṃniṣaṇṇaḥ |",
  "S04n283:254": "utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-bhaviṣyanti bhadanta bhagavan sattvāḥ paścime kāle paścime samaye nānāvyādhiparipīḍitā dīrghavyādhinā (kṣīṇagātrāḥ)",
  "S04n283:255": "kṣuttarṣābhyāṃ śuṣkakaṇṭhoṣṭhā maraṇābhimukhā rorudyamānebhirmitrajñātisālohitaiḥ parivāritā andhakārāṃ diśaṃ paśyanto yamapuruṣairākarṣyamāṇāśca |",
  "S04n283:256": "tasya kalevare mañcaśayite vijñānaṃ yamasya dharmarājasyāgratāmupanīyate |",
  "S04n283:257": "yacca tasya sattvasya sahajānubaddhameva yatkiṃcit tena puruṣeṇa kuśalamakuśalaṃ vā kṛtaṃ bhavati,",
  "S04n283:258": "tat sarvaṃ sulikhitaṃ kṛtvā yamasya dharmarājasya upanāmyate |",
  "S04n283:259": "tadā yamo'pi dharmarājastaṃ pṛcchati,",
  "S04n283:260": "gaṇayati yathākṛtaṃ cāsya kuśalamakuśalaṃ vā tathājñāmājñāpayati |",
  "S04n283:261": "tatra ye te mitrajñātisālohitāstasyāturasyārthāya taṃ bhagavantaṃ bhaiṣajyaguruvaidūryaprabhaṃ tathāgataṃ śaraṇaṃ gaccheyuḥ,",
  "S04n283:262": "tasya ca tathāgatasya pūjāṃ kuryuḥ,",
  "S04n283:263": "sthānametadvidyate yat tasya tadvijñānaṃ punarapi pratinivarteta,",
  "S04n283:264": "svapnāntaragata ivātmānaṃ saṃjānīte |",
  "S04n283:265": "yadi vā saptame divase yadi vā (ekaviṃśatime)",
  "S04n283:266": "divase yadi vā pañcatriṃśatime divase yadi vā ekonapañcāśatime divase tasya vijñānaṃ punarapi nivarteta,",
  "S04n283:267": "smṛtimupalabheta |",
  "S04n283:268": "tasya kuśalamakuśalaṃ vā karmavipākaṃ svayameva pratyakṣaṃ bhavati |",
  "S04n283:269": "jñātvā sa jīvitahetau na kadāpi pāpamakuśalaṃ karma kariṣyati |",
  "S04n283:270": "tasmācchrāddhena kulaputreṇa vā kuladuhitā vā tasya bhagavato bhaiṣajyaguruvaidūryaprabhasya tathāgatasya pūjā kartavyā ||",
  "S04n283:271": "athāyuṣmānānandastrāṇamuktaṃ nāma bodhisattvametadavocat-kathaṃ kulaputra tasya bhagavato bhaiṣajyaguruvaidūryaprabhasya pūjā kartavyā ?",
  "S04n283:272": "trāṇamukto bodhisattva āha-ye bhadanta ānanda mahato vyādhitaḥ parimocitukāmāḥ,",
  "S04n283:273": "taistasyāturasyārthāya sapta divasāni āryāṣṭāṅgasamanvāgatamupavāsamupavasitavyam,",
  "S04n283:274": "bhikṣusaṃghasya ca āhārapānaiḥ sarvopakaraṇairyathāśakti pūjopasthānaṃ kartavyam |",
  "S04n283:275": "bhagavato bhaiṣajyaguruvaidūryaprabhasya nāmadheyaṃ triṣkṛtvā rātryāṃ triṣkṛtvā divase manasi kartavyam |",
  "S04n283:276": "navacatvāriṃśadvāre idaṃ sūtramuccārayitavyam |",
  "S04n283:277": "ekonapañcāśad dīpāḥ prajvālayitavyāḥ |",
  "S04n283:278": "sapta pratimāḥ kartavyā |",
  "S04n283:279": "ekaikayā pratimayā sapta sapta dīpāḥ prajvālayitavyāḥ |",
  "S04n283:280": "ekaiko dīpaḥ śakaṭacakrapramāṇaḥ kartavyaḥ |",
  "S04n283:281": "yadi ekonacatvāriṃśatime divase āloko na kṣīyate,",
  "S04n283:282": "veditavyaṃ sarvasaṃpaditi |",
  "S04n283:283": "pañcaraṅgikāḥ patākāḥ ekonapañcāśadadhikāḥ kartavyāḥ ||",
  "S04n283:284": "punaraparaṃ bhadanta ānanda yeṣāṃ rājñāṃ kṣatriyāṇāṃ mūrdhābhiṣiktānāmupadravā vā upasargā vā pratyupasthitā bhaveyuḥ,",
  "S04n283:285": "vyādhipīḍā vā svacakrapīḍā vā paracakrapīḍā vā nakṣatrapīḍā vā candragrahasūryagrahapīḍā vā akālavātavṛṣṭipīḍā vā avagrahapīḍā vā samutthitā,",
  "S04n283:286": "amāṅgalyā vā saṃkrāmakavyādhirvā vipad vā samupasthitā,",
  "S04n283:287": "tena rājñā kṣatriyeṇa mūrdhābhiṣiktena sarvasattveṣu maitracittena bhavitavyam,",
  "S04n283:288": "bandhanagatāśca sattvā mocayitavyāḥ |",
  "S04n283:289": "tasya ca bhagavato bhaiṣajyaguruvaidūryaprabhasya tathāgatasya yathāpūrvoktapūjā karaṇīyā |",
  "S04n283:290": "tadā tasya rājñaḥ kṣatriyasya mūrdhābhiṣiktasya etena kuśalamūlena ca tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistareṇa tatra viṣaye kṣemaṃ bhaviṣyati subhikṣam |",
  "S04n283:291": "kālena vātavṛṣṭiśasyasaṃpado bhaviṣyanti,",
  "S04n283:292": "sarve ca viṣayanivāsinaḥ sattvā ārogāḥ sukhitāḥ pramodyabahulāḥ |",
  "S04n283:293": "na ca tatra viṣaye duṣṭayakṣarākṣasabhūtapiśācāḥ sattvānāṃ viheṭhayanti |",
  "S04n283:294": "sarvadurnimittāni ca na paśyanti |",
  "S04n283:295": "tasya ca rājñaḥ kṣatriyasya mūrdhābhiṣiktasya āyurvarṇabalārogyaiśvaryābhivṛddhirbhaviṣyati |",
  "S04n283:296": "athāyuṣmānānandastrāṇamuktaṃ bodhisattvamevamavocat-kathaṃ kulaputra parikṣīṇāyuḥ punarevābhivivardhate ?",
  "S04n283:297": "trāṇamukto bodhisattva āha-nanu tvayā bhadanta ānanda tathāgatasyāntikācchrutam-santi akālamaraṇāni |",
  "S04n283:298": "teṣāṃ pratikṣepeṇa mantrauṣadhiprayogā upadiṣṭāḥ |",
  "S04n283:299": "santi sattvā vyādhitāḥ |",
  "S04n283:300": "na ca guruko vyādhiḥ bhaiṣajyopasthāpakavirahitaḥ |",
  "S04n283:301": "yadi vā vaidyā (bhaiṣajyaṃ) kurvanti |",
  "S04n283:302": "idaṃ prathāmamakālamaraṇam |",
  "S04n283:303": "dvitīyamakālamaraṇaṃ yasya rājadaṇḍena kālakriyā |",
  "S04n283:304": "tṛtīyamakālamaraṇaṃ ye'tīva pramattāḥ pramādavihāriṇaḥ,",
  "S04n283:305": "teṣāṃ manuṣyā ojo'paharanti |",
  "S04n283:306": "caturthamakālamaraṇaṃ ye agnidāhena kālaṃ kurvanti |",
  "S04n283:307": "pañcamaṃ cākālamaraṇaṃ ye ca udakena mriyante |",
  "S04n283:308": "ṣaṣṭhakālamaraṇaṃ ye (siṃha)",
  "S04n283:309": "vyāghravyālacaṇḍamṛgamadhyagatā vāsaṃ kalpayanti mriyante ca |",
  "S04n283:310": "saptamamakālamaraṇaṃ ye giritaṭāt prapatanti |",
  "S04n283:311": "aṣṭamamakālamaraṇaṃ ye viṣakākhordavetālānuprayogeṇa mriyante |",
  "S04n283:312": "navamamakālamaraṇaṃ ye kṣuttṛṣopahatā āhārapānamalabhamānā ārtāḥ kālaṃ kurvanti |",
  "S04n283:313": "etāni saṃkṣepato'kālamaraṇāni tathāgateṇa nirdiṣṭāni |",
  "S04n283:314": "anyāni ca aprameyāṇyakālamaraṇāni ||",
  "S04n283:315": "atha khalu tatra parṣadi dvādaśa mahāyakṣasenāpatayaḥ saṃnipatitā abhūvan yaduta kiṃbhīro nāma mahāyakṣasenāpatiḥ,",
  "S04n283:316": "vajraśca nāma mahāyakṣasenāpatiḥ,",
  "S04n283:317": "mekhilo nāma mahāyakṣasenāpatiḥ,",
  "S04n283:318": "antilo nāma mahāyakṣasenāpatiḥ,",
  "S04n283:319": "anilo nāma mahāyakṣasenāpatiḥ,",
  "S04n283:320": "saṇṭhilo nāma mahāyakṣasenāpatiḥ,",
  "S04n283:321": "indalo nāma mahāyakṣasenāpatiḥ,",
  "S04n283:322": "pāyilo nāma mahāyakṣasenāpatiḥ,",
  "S04n283:323": "mahālo nāma mahāyakṣasenāpatiḥ,",
  "S04n283:324": "cidālo nāma mahāyakṣasenāpatiḥ,",
  "S04n283:325": "caundhulo nāma mahāyakṣasenāpatiḥ,",
  "S04n283:326": "vikalo nāma mahāyakṣasenāpatiḥ |",
  "S04n283:327": "ete dvādaśa mahāyakṣasenāpatayaḥ ekaikānucaraparivāritā ekakaṇṭhena bhagavantamevamāhuḥ-śrutamasmābhiśra bhagavatā buddhānubhāvena tasya bhagavato bhaiṣajyaguruvaidūryaprabhasya tathāgatasya nāmadheyam |",
  "S04n283:328": "na bhūyo'smākaṃ durgatibhayam |",
  "S04n283:329": "te vayaṃ sahitāḥ samagrā yāvajjīvaṃ buddhaṃ śaraṇaṃ gacchāmaḥ ,",
  "S04n283:330": "dharmaṃ śaraṇaṃ gacchāmaḥ,",
  "S04n283:331": "saṃghaṃ śaraṇaṃ gacchāmaḥ |",
  "S04n283:332": "sarvasattvānāmarthāya hitāya sukhāya autsukyaṃ kariṣyāmaḥ |",
  "S04n283:333": "yo viśeṣeṇa grāme vā nagare vā janapade vā araṇyāyatene vā edaṃ sūtraṃ pracārayiṣyati,",
  "S04n283:334": "yo vā tasya bhagavato bhaiṣajyaguruvaidūryaprabhasya nāmadheyaṃ dhārayiṣyati,",
  "S04n283:335": "pūjopasthānaṃ kariṣyati,",
  "S04n283:336": "tāvat taṃ sattvaṃ rakṣiṣyāmaḥ,",
  "S04n283:337": "paripālayiṣyamaḥ,",
  "S04n283:338": "sarvāmāṅgalyācca parimocayiṣyāmaḥ,",
  "S04n283:339": "sarvaeṣāmāśāṃ paripūrayiṣyāmaḥ |",
  "S04n283:340": "atha khalu bhagavāṃsteṣāṃ yakṣasenāpatīnāṃ sādhukāramadāt-sādhu sādhu mahāyakṣasenāpatayaḥ,",
  "S04n283:341": "yad yūyaṃ tasya bhagavato bhaiṣajyaguruvaidūryaprabhasya tathāgatasya kṛtajñatāmanusmaramāṇānāṃ sarvasattvānāṃ hitāya pratipannāḥ ||",
  "S04n283:342": "athāyuṣmānānando bhagavantametadavocat-ko nāmāyaṃ bhagavan dharmaparyāyaḥ ?",
  "S04n283:343": "kathaṃ cainaṃ dhārayāmi ?",
  "S04n283:344": "bhagavānāha-tena hi ānanda dharmaparyāyamidaṃ bhaiṣajyaguruvaidūryaprabhasya tathāgatasya pūrvapraṇidhānaviśeṣavistaramiti dhāraya,",
  "S04n283:345": "dvādaśānāṃ mahāyakṣasenāpatīnāṃ praṇidhānamiti dhāraya ||",
  "S04n283:346": "idamavocadbhagavāna |",
  "S04n283:347": "āttamanā mañjuśrīḥ kumārabhūtaḥ,",
  "S04n283:348": "āyuṣmāṃśca ānandaḥ,",
  "S04n283:349": "trāṇamukto bodhisattvaḥ,",
  "S04n283:350": "te ca bodhisattvāḥ,",
  "S04n283:351": "te ca mahāśrāvakāḥ,",
  "S04n283:352": "te ca rājāmātyabrāhmaṇagṛhapatayaḥ,",
  "S04n283:353": "sarvāvatī parṣat,",
  "S04n283:354": "sadevamānuṣāsuragandharvaśca loko bhagavato bhāṣitamabhyanandan ||",
  "S04n283:355": "āryabhaiṣajyaguruvaidūryaprabharājaṃ nāma mahāyānasūtram ||"
}