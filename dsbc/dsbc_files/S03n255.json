{
  "S03n255:0": "32. ayogṛha-jātakam",
  "S03n255:1": "rājalakṣmīrapi śreyomārgaṃ nāvṛṇoti saṃvignamānasānāmiti saṃvegaparicayaḥ kāryaḥ |",
  "S03n255:2": "tadyathānuśrūyate-",
  "S03n255:3": "bodhisattvabhūtaḥ kilāyaṃ bhagavān vyādhijarāmaraṇapriyaviprayogādivyasanaśatopanipātaṃ duḥkhitamanāthamatrāṇamapariṇāyakaṃ lokamavekṣya karuṇayā samutsāhyamānastatparitrāṇavyavasitamatiratisādhusvabhāvastattatsaṃpādayamāno vimukhasyāsaṃstutasyāpi ca lokasya hitaṃ sukhaviśeṣa ca kadācidanyatamasmin rājakule prajānurāgasaumukhyādaskhalitābhivṛddhyā ca samṛddhyā samānatadṛptasāmantayā cābhivyajyamānamahābhāgye vinayaślāghini janma pratilebhe |",
  "S03n255:4": "sa jāyamāna eva tadrājakulaṃ tatsamānasukhaduḥkhaṃ ca puravaraṃ parayābhyudayaśriyā samyojayāmāsa |",
  "S03n255:5": "pratigrahavyākulatuṣṭavipraṃ madoddhatābhyujjvalaveṣabhṛtyam |",
  "S03n255:6": "anekatūryasvanapūrṇakūjamānandanṛttānayavṛttābhāvam ||1 ||",
  "S03n255:7": "saṃsaktagītadravahāsanādaṃ parasparāśleṣavivṛddhaharṣam |",
  "S03n255:8": "naraiḥ priyākhyānakadānatuṣṭairāśāsyamānābhyudayaṃ nṛpasya ||2 ||",
  "S03n255:9": "vighaṭṭitadvāravimuktabandhanaṃ samuchritāgradhvajacitracatvaram |",
  "S03n255:10": "vicūrṇapuṣpāsavasiktabhūtalaṃ babhāra ramyāṃ puramutsavaśriyam ||3 ||",
  "S03n255:11": "mahāgṛhebhyaḥ pravikīryamāṇairhiraṇyavastrābharaṇādivarṣaiḥ |",
  "S03n255:12": "lokaṃ tadā vyāptumivodyatā śrīrunmattagaṅgālalitaṃ cakāra ||4 ||",
  "S03n255:13": "tena ca samayena tasya rājño jātā jātāḥ kumārā mriyante sma |",
  "S03n255:14": "sa taṃ vidhimamānuṣakṛtamiti manyamānastasya tanayasya rakṣārthaṃ maṇikāñcanarajatabhakticitre śrīmati sarvāyase prasūtibhavane bhūtavidyāparidṛṣṭena vedavihitena ca krameṇa vihitarakṣodhnapratīkāre samucitaiśca kautukamaṅgalaiḥ kṛtasvastyayanaparigrahe jātakarmādisaṃskāravidhiṃ saṃvardhanaṃ ca kārayāmāsa |",
  "S03n255:15": "tamapi ca mahāsattvaṃ sattvasaṃpatteḥ puṇyopacayaprabhāvātsusaṃvihitatvācca rakṣāyā nāmānuṣāḥ prasehire |",
  "S03n255:16": "sa kālakramādavāptasaṃskārakarmā śrutābhijanācāramahadbhyo labdhavidvadyaśaḥsaṃmānanebhyaḥ praśamavinayamedhāguṇāvarjitebhyo gurubhyaḥ samadhigatānekavidyaḥ pratyahamāpūryamāṇamūrtiryauvanakāntyā nisargasiddhena ca vinayānurāgeṇa apraṃ premāspadaṃ svajanasya janasya ca babhūva |",
  "S03n255:17": "asaṃstutamasaṃbandhaṃ durasthamapi sajjanam |",
  "S03n255:18": "jano'nveti suhṛtprītyā guṇaśrīstatra karaṇam ||5 ||",
  "S03n255:19": "hāsabhūtena nabhasaḥ śaradvikacaraśminā |",
  "S03n255:20": "saṃbandhasiddhirlokasya kā hi candramasā saha ||6 ||",
  "S03n255:21": "atha sa mahāsattvaḥ puṇyaprabhāvasukhopanatairdivyakalpairanalpairapi ca viṣayairupalālyamānaḥ snehabahumānasumukhena ca pitrā viśvāsananirviśaṅkaṃ dṛśyamānaḥ kadācitsvasmin puravare pravitataramaṇīyaśobhāṃ kalakramopanatāṃ kaumudīvibhūtiṃ didṛkṣuḥ kṛtābhyanujñaḥ pitrā kāñcanamaṇirajatabhakticitrālaṃkāraṃ samucchritanānāvidharāgapracalitojjvalapatākadhvajaṃ haimabhāṇḍābhyalaṃkṛtavinītacaturaturaṃgaṃ dakṣadākṣiṇyanipuṇaśucivinītadhīrasārathiṃ citrojjvalaveṣapraharaṇāvaraṇānuyātraṃ rathavaramadhiruhya manoṅatūryasvanapuraḥsarastatpuravaramanuvicaraṃstaddarśanākṣiptahṛdayasya kautūhalalolacakṣuṣaḥ stutisabhājanāñjalipragrahapraṇāmāśīrvacanaprayogasavyāparasyotsavaramyataraveṣaracanasya paurajānapadasya samudayaśobhāmālokya labdhapraharṣāvakāśe'pi manasi kṛtasaṃvegaparicayatvātpūrvajanmasu smṛtiṃ pratilebhe |",
  "S03n255:22": "kṛpaṇā bata lokasya calatvavirasā sthitiḥ |",
  "S03n255:23": "yadiyaṃ kaumudīlakṣmīḥ smartavyaiva bhaviṣyati ||7 ||",
  "S03n255:24": "evaṃvidhāyāṃ ca jagatpravṛttāvaho yathā nirbhayatā janānām |",
  "S03n255:25": "yanmṛtyunādhiṣṭhitasarvamārgā niḥsaṃbhramā harṣamanubhramanti ||8 ||",
  "S03n255:26": "avāryavīryeṣvariṣu sthiteṣu jighāṃsayā vyādhijarāntakeṣu |",
  "S03n255:27": "avaśyagamye paralokadurge harṣāvakāśo'tra sacetasaḥ kaḥ ||9 ||",
  "S03n255:28": "svanānukṛtyeva mahārṇavānāṃ saṃrambharaudrāṇi jalāni kṛtvā |",
  "S03n255:29": "meghāstaḍidbhāsurahemamālāḥ saṃbhūya bhūyo vilayaṃ vrajanti ||10 ||",
  "S03n255:30": "taṭaiḥ samaṃ tadvinibaddhamūlān hṛtvā tarūllabdhajavaiḥ payobhiḥ |",
  "S03n255:31": "bhavanti bhūyaḥ saritaḥ kramena śokopatāpādiva dinarūpāḥ ||11 ||",
  "S03n255:32": "hṛtvāpi śṛṅgāṇi mahīdharāṇāṃ vegena vṛndāni ca toyadānām |",
  "S03n255:33": "vighūrṇya codvartya ca sāgarāmbhaḥ prayāti nāśa pavanaprabhāvaḥ ||12 ||",
  "S03n255:34": "diptoddhatārcirvikasatsphuliṅgaḥ saṃkṣipya kakṣaṃ kṣayameti vahniḥ |",
  "S03n255:35": "krameṇa śobhāśca vanāntarāṇāmudyanti bhūyaśca tirobhavanti ||13 ||",
  "S03n255:36": "kaḥ saṃprayogo na viyoganiṣṭhaḥ kāḥ saṃpado yā na vipatparaiti |",
  "S03n255:37": "jagatpravṛttāviti cañcalāyāmapratyavekṣyaiva janasya harṣaḥ ||14 ||",
  "S03n255:38": "iti sa parigaṇayan mahātmā saṃvegādvyāvṛttapramodauddhavena manasā ramaṇīyeṣvapi puravaravibhūṣārthamabhiprasāriṣu lokacitreṣvaviṣajyamānabuddhiḥ krameṇa svabhavanamanuprāptamevātmānamapaśyat |",
  "S03n255:39": "tadabhivṛddhasaṃvegaśca viṣayasukheṣvanāstho dharma ekaḥ śaraṇamiti tatpratipattiniścitamatiryathāprastāvamabhigamya rājānaṃ kṛtāñjalistapovanagamanāyānujñāmayācata-",
  "S03n255:40": "pravrajyāsaṃśrayātkartumicchāmi hitamātmanaḥ |",
  "S03n255:41": "kṛtāṃ tatrābhyanujñāṃ ca tvayānugrahapaddhatim ||15 ||",
  "S03n255:42": "tacchratvā priyatanayaḥ sa tasya rājā digdhena dvirada iveṣuṇābhividdhaḥ |",
  "S03n255:43": "gambhīro'pyudadhirivānilāvadhūtastacchokavyathitamanāḥ samācakampe ||16 ||",
  "S03n255:44": "nivārayiṣyannatha taṃ sa rājā snehātpaṣvajya sabāṣpakaṇṭhaḥ |",
  "S03n255:45": "uvāca kasmātsahasaiva tāta saṃtyaktumasmān matimityakārṣīḥ ||17 ||",
  "S03n255:46": "tvadapriyeṇātmavināśahetuḥ kenāyamityākalitaḥ kṛtāntaḥ |",
  "S03n255:47": "śokāśruparyākulalocanāni bhavantu kasya svajanānanāni ||18 ||",
  "S03n255:48": "athāpi kiṃcitpariśaṅkitaṃ vā mayi vyalīkaṃ samupaśrutaṃ vā |",
  "S03n255:49": "tadbrūhi yāvadviramāmi tasmātpaśyāmi na tvātmani kiṃcidīdṛk ||19 ||",
  "S03n255:50": "bodhisattva uvāca-",
  "S03n255:51": "ityabhisnehasumukhe vyalīkaṃ nāma kiṃ tvayi |",
  "S03n255:52": "vipriyeṇa samarthaḥ syānmāmāsādayituṃ ca kaḥ ||20 ||",
  "S03n255:53": "atha kiṃ tarhi naḥ parityuaktumicchasīti cābhihitaḥ sāśrunayanena rājñā sa mahāsattvastamuvāca-mṛtyubhayāt |",
  "S03n255:54": "paśyatu devaḥ,",
  "S03n255:55": "yāmeva rātriṃ prathamāmupaiti garbhe nivāsaṃ naravīra lokaḥ |",
  "S03n255:56": "tataḥ prabhṛtyaskhalitaprayāṇaḥ sa pratyahaṃ mṛtyusamīpameti ||21 ||",
  "S03n255:57": "nītau suyukto'pi bale sthito'pi nātyeti kaścinmaraṇaṃ jarāṃ vā |",
  "S03n255:58": "upadrutaṃ sarvamitīdamābhyāṃ dharmārthamasmādvanamāśrayiṣye ||22 ||",
  "S03n255:59": "vyūḍhānyudīrṇanaravājirathadvipāni sainyāni darparabhasāḥ kṣitipā jayanti |",
  "S03n255:60": "jetuṃ kṛtā taripumekamapi tvaśaktāstanme matirbhavati dharmamabhiprapattum ||23 ||",
  "S03n255:61": "hṛṣṭāśvakuñjarapadātirathairanīkairguptā vimokṣamupayāni nṛpā dviṣadbhyaḥ |",
  "S03n255:62": "sārdhaṃ balairatibalasya tu mṛtyuśatrormanvādayo'pi vivaśā vaśamabhyupetāḥ ||24 ||",
  "S03n255:63": "saṃcūrṇya dantamusalaiḥ puragopurāṇi",
  "S03n255:64": "mattā dvipā yudhi rathāṃśca narān dvīpāṃśca |",
  "S03n255:65": "naivāntakaṃ pratimukhābhigataṃ nudanti",
  "S03n255:66": "vaprāntalabdhavijayairapi tairviṣāṇaiḥ ||25 ||",
  "S03n255:67": "dṛḍhacitravarmakavacāvaraṇān yudhi dārayantyapi vidūracarān |",
  "S03n255:68": "iṣubhistadastrakuśalā dviṣataściravairiṇaṃ na tu kṛtāntamarim ||26 ||",
  "S03n255:69": "siṃhā vikartanakarairnakharairdvipānāṃ kumbhāgramagnaśikharaiḥ praśamayya tejaḥ |",
  "S03n255:70": "bhittvaiva ca śrutamanāṃsi ravaiḥ pareṣāṃ mṛtyuṃ sametya hatadarpabalāḥ svapanti ||27 ||",
  "S03n255:71": "doṣānurūpaṃ praṇayanti daṇḍaṃ kṛtāparādheṣu nṛpāḥ pareṣu |",
  "S03n255:72": "mahāparādhe yadi mṛtyuśatrau na daṇḍanītipravaṇā bhavanti ||28 ||",
  "S03n255:73": "nṛpāśca sāmādibhirapyupāyaiḥ kṛtaparādhaṃ vaśamānayanti |",
  "S03n255:74": "raudraścirābhyāsadṛḍhāvalepo mṛtyuḥ punarnānunayādisādhyaḥ ||29 ||",
  "S03n255:75": "krodhānalajvalitaghoraviṣāgnigarbhai-",
  "S03n255:76": "rdaṃṣṭrāṅkarairabhidaśanti narān bhujaṃgāḥ |",
  "S03n255:77": "daṃṣṭavyayatnavidhurāstu bhavanti mṛtyau",
  "S03n255:78": "vadhye'pi nityamapakāravidhānadakṣe ||30 ||",
  "S03n255:79": "daṣṭasya koparabhasairapi pannagaiśca",
  "S03n255:80": "mantrairviṣaṃ praśamayantyagadaiśca vaidyāḥ |",
  "S03n255:81": "āśīviṣastvativīṣo'yamariṣṭadaṃṣṭro",
  "S03n255:82": "mantragadādibhirasādhyabalaḥ kṛtāntaḥ ||31 ||",
  "S03n255:83": "pakṣānilairlalitamīnakulaṃ vyudasya",
  "S03n255:84": "meghaughabhīmarasitaṃ jalamarṇavebhyaḥ |",
  "S03n255:85": "sarpān haranti vitatagrahaṇāḥ suparṇā",
  "S03n255:86": "mṛtyuṃ punaḥ pramathituṃ na tathotsahante ||32 ||",
  "S03n255:87": "bhītadrutānapi javātiśayena jitvā",
  "S03n255:88": "saṃsādya caikabhujavajravilāsavṛttyā |",
  "S03n255:89": "vyāghrāḥ pibanti rudhirāṇi vane mṛgāṇāṃ",
  "S03n255:90": "naivaṃpravṛttipaṭavastu bhavanti mṛtyau ||33 ||",
  "S03n255:91": "daṣṭrākarālamapi nāma mṛgaḥ sametya",
  "S03n255:92": "vaiyāghramānanamupaiti punarvimokṣam |",
  "S03n255:93": "mṛtyormukhaṃ tu pṛthurogajarārtidaṃṣṭraṃ",
  "S03n255:94": "prāptasya kasya ca punaḥ śivatātirasti ||34 ||",
  "S03n255:95": "pibanti nṝṇāṃ vikṛtogravigrahā",
  "S03n255:96": "śaujasāyūṃṣi dṛḍhagrahā grahāḥ |",
  "S03n255:97": "bhavanti tu prastutamṛtyuvigrahā",
  "S03n255:98": "vipannadarpotkaṭatāparigrahāḥ ||35 ||",
  "S03n255:99": "pūjāratadrohakṛte'bhyupetān grahānniyacchanti sa siddhavidyāḥ |",
  "S03n255:100": "tapobalasvastyayanauṣadhaiśca mṛtyugrahastvaprativāryaṃ eva ||36 ||",
  "S03n255:101": "māyāvidhijñāśca mahāsamāje janasya cakṣuṃṣi vimohayanti |",
  "S03n255:102": "ko'pi prabhāvastvayamantakasyayadbhrāmyate tairapi nāsya cakṣuḥ ||37 ||",
  "S03n255:103": "hatvā viṣāṇi ca tapobalasiddhamantrā",
  "S03n255:104": "vyādhīnnṛṇāmupaśamayya ca vaidyavaryāḥ |",
  "S03n255:105": "dhanvantariprabhṛtayo'pi gatā vināśaṃ",
  "S03n255:106": "dharmāya me namati tena matirvanānte ||38 ||",
  "S03n255:107": "āvirbhavanti ca punaśca tirobhavanti",
  "S03n255:108": "gacchanti vānilapathena mahīṃ viśanti |",
  "S03n255:109": "vidyādharā vividhamantrabalaprabhāvā",
  "S03n255:110": "mṛtyuṃ sametya tu bhavanti hataprabhāvāḥ ||39 ||",
  "S03n255:111": "dṛptānapi pratinudantyasurān surendrā dṛptānapi pratinudantyasurāḥ surāṃśca |",
  "S03n255:112": "mānādhirūḍhamatibhiḥ sumudīrṇasainyaistaiḥ saṃhatairapi tu mṛtyurajayya eva ||40 ||",
  "S03n255:113": "imāmavetyāprativāryaraudratāṃ kṛtāntaśatrorbhavane na me matiḥ |",
  "S03n255:114": "na manyunā snehaparikṣayeṇa vā prayāmi dharmāya tu niścito vanam ||41 ||",
  "S03n255:115": "rājovāca-atha vane tava ka āśvāsaḥ evamapratikriye mṛtyubhaye sati dharmaparigrahe ca |",
  "S03n255:116": "kiṃ tvā vane na samupaiṣyati mṛtyuśatru-",
  "S03n255:117": "rdharme sthitāḥ kimṛṣayo na vane vinaṣṭāḥ |",
  "S03n255:118": "sarvatra nāma niyataḥ krama eṣa tatra",
  "S03n255:119": "ko'rtho vihāya bhavanaṃ vanasaṃśrayeṇa ||42 ||",
  "S03n255:120": "bodhisattva uvāca-",
  "S03n255:121": "kāmaṃ sthiteṣu bhavane ca vane ca mṛtyu-",
  "S03n255:122": "rdharmātmakesu viguṇeṣu ca tulyavṛttiḥ |",
  "S03n255:123": "dharmātmanāṃ bhavati na tvanutāpahetu-",
  "S03n255:124": "dharmaśca nāma vana eva sukha prapattum ||43 ||",
  "S03n255:125": "paśyatu devaḥ,",
  "S03n255:126": "pramādamadakandarpalobhadveṣāspade gṛhe |",
  "S03n255:127": "tadviruddhasya dharmasya ko'vakāśaparigrahaḥ ||44 ||",
  "S03n255:128": "vikṛṣyamāṇo bahubhiḥ kukarmabhiḥ parigrahopārjanarakṣaṇākulaḥ |",
  "S03n255:129": "aśāntacetā vyasanodayāgamaiḥ kadā gṛhasthaḥ śamamārgameṣyati ||45 ||",
  "S03n255:130": "vane tu saṃtyaktakukāryavistaraḥ parigrahakleśavivarjitaḥ sukhī |",
  "S03n255:131": "śamaikakāryaḥ parituṣṭamānasaḥ sukhaṃ ca dharmaṃ ca yaśāṃsi cārcchati ||46 ||",
  "S03n255:132": "dharmaśca rakṣati naraṃ na dhanaṃ balaṃ vā",
  "S03n255:133": "dharmaḥ sukhāya mahate na vibhutisiddhiḥ |",
  "S03n255:134": "dharmātmanaśca mudameva karoti mṛtyu-",
  "S03n255:135": "rna hyasti durgatibhayaṃ niratasya dharme ||47 ||",
  "S03n255:136": "kriyāviśeṣaśca yathā vyavasthitaḥ śubhasya pāpasya ca bhinnalakṣaṇaḥ |",
  "S03n255:137": "tathā vipāko'pyaśubhasya durgatiścitrasya dharmasya sukhāśrayā gatiḥ ||48 ||",
  "S03n255:138": "ityanunīya sa mahātmā pitaraṃ kṛtābhyanujñaḥ pitrā tṛṇavadapāsya rājyalakṣmīṃ tapovanāśrayaṃ cakāra |",
  "S03n255:139": "tatra ca dhyānānyapramāṇāni cotpādya teṣu ca pratiṣṭhāpya lokaṃ brahmalokamadhiroha |",
  "S03n255:140": "tadevaṃ saṃvignamanasāṃ rājalakṣmīrapi śreyomārgaṃ nāvṛṇotīti saṃvegaparicayaḥ kāryaḥ |",
  "S03n255:141": "maraṇasaṃjñāvarṇe'pi vācyam-evamāśumaraṇasaṃjñā saṃvegāya bhavatīti |",
  "S03n255:142": "tathā maraṇānusmṛtivarṇe'nityatākathāyāmapyupaneyam-evamanityāḥ sarvasaṃskārā iti |",
  "S03n255:143": "tathā sarvaloke'nabhiratisaṃjñāyām-evamanāśvāsikaṃ saṃskṛtamiti |",
  "S03n255:144": "evamatrāṇo'yamasahāyaśca loka ityevamapi vācyam |",
  "S03n255:145": "evaṃ vane dharmaḥ sukhaṃ pratipattuṃ na geha ityevamapyunneyam |",
  "S03n255:146": " || iti ayogṛha - jātakaṃ dvātriṃśattamam ||"
}