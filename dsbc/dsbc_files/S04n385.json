{
  "S04n385:0": "avīciśoṣaṇaṃ nāma dvitīyaṃ prakaraṇam |",
  "S04n385:1": "atha tasminneva parṣanmadhye sarvanīvaraṇaviṣkambhī nāma bodhisattvo mahāsattva utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat–paramāścaryādbhutaprāpto'haṃ bhagavan |",
  "S04n385:2": "kuta ime raśmayaḥ samāgacchanti sma?",
  "S04n385:3": "kasyaiṣa tathāgatasya viṣayaprabhāvaḥ? iti |",
  "S04n385:4": "bhagavānāha–naiṣa tathāgataprabhāvaḥ |",
  "S04n385:5": "kulaputro'vīcau mahānarake āryāvalokiteśvaro bodhisattvo mahāsattvaḥ praviṣṭaḥ |",
  "S04n385:6": "sattvān parimocayitvā ca pretanagaraṃ praviśati |",
  "S04n385:7": "teneme raśmaya utsṛṣṭāḥ ||",
  "S04n385:8": "atha sarvanīvaraṇaviṣkambhī bodhisattvo mahāsattvo bhagavantametadavocat–bhagavan,",
  "S04n385:9": "avīcau mahānarake kāni sattvāni saṃvidyante?",
  "S04n385:10": "yatra vīcirna prajñāyate |",
  "S04n385:11": "tatrāsya dharmaṃ deśayati–yasyāḥ kuḍyaprākāraparyantā ayomayī bhūmiḥ samanantaraprajvalitaikajvālībhūtā,",
  "S04n385:12": "visphuradratnakaraṇḍakavat saṃdṛśyate |",
  "S04n385:13": "tasminneva mahānarake ākrandatī kumbhī tiṣṭhati |",
  "S04n385:14": "tasyāmeva kumbhyāmanekāni sattvakoṭīniyutaśatasahasrāṇi prakṣiptāni |",
  "S04n385:15": "yathā bahvayudakāyāṃ sthālyāṃ mudgā vā māṣā vā cordhvaṃ gacchanto'dho gacchantaḥ svidyante pacyante,",
  "S04n385:16": "evaṃ te sattvā avīcau mahānarake kāyikaṃ duḥkhaṃ pratyanubhavanti |",
  "S04n385:17": "tatkathaṃ bhagavan avīcau mahānarake'valokiteśvaro bodhisattvo mahāsattvaḥ praviśati?",
  "S04n385:18": "bhagavānāha–yathā kulaputra rājā cakravartī divyaratnamayodyāne praviśati mahatyā cakravartirājyasamṛddhayā,",
  "S04n385:19": "evameva kulaputra avalokiteśvaro bodhisattvo mahāsattvastasminnavīcau mahānarake praviśati |",
  "S04n385:20": "na ca punastasya kāyo'nyathābhāvaṃ gacchati |",
  "S04n385:21": "yadā avīcimahānarakasamīpamupasaṃkrāmati,",
  "S04n385:22": "tadā avīcirmahānarakaḥ śītībhāvamanugacchati |",
  "S04n385:23": "tadā te yamapālapurūṣāḥ saṃvegacittāḥ paramodvignāścintāṃ samāpadyante–kimasminnavīcau mahānarake'śubhanimittaṃ prādurbhūtam ?",
  "S04n385:24": "yadāvalokiteśvaro bodhisattvo mahāsattvaḥ praviśati,",
  "S04n385:25": "tadā tasmin śakaṭacakrapramāṇamātrāṇi padmāni prādurbhūtāni |",
  "S04n385:26": "sā ca kumbhī visphuṭitā |",
  "S04n385:27": "tasminnevāgnikhadāyāṃ madhoḥ puṣkariṇī prādurbhūtā ||",
  "S04n385:28": "atha te yamapālapurūṣā asimusalabhindipālatomaragadācakratriśūlādīnupasaṃgṛhya sarvaṃ cāvīcipariṣkāraṃ gṛhītvā yena sa yamo dharmarājastenopasaṃkrāntāḥ |",
  "S04n385:29": "upasaṃkramya yamaṃ dharmarājametadavocan–yatkhalu devo jānīyāt prathamam–sā cāsmākaṃ karmabhūmirniravaśeṣaṃ parikṣīṇā abhiramaṇīyā saṃvṛttā sarvasukhasamarpitā |",
  "S04n385:30": "yamo dharmarājastānuvāca–kiṃkāraṇaṃ yuṣmākamapi karmabhūmiḥ parikṣīṇā ?",
  "S04n385:31": "yamapālapurūṣā ūcuḥ–api ca |",
  "S04n385:32": "yatkhalu devo jānīyāt prathamam–tasminnavīcimahānarake'śubhanimittaṃ prādurbhūtam |",
  "S04n385:33": "sarvaṃ praśāntaṃ śītībhāvamupagatam |",
  "S04n385:34": "kāmarūpī ca tatra puruṣaḥ praviṣṭo jaṭāmukuṭadharo divyālaṃkārabhūṣitaśarīraḥ paramamaitramānasaḥ suvarṇabimbamiva dṛśyate |",
  "S04n385:35": "sa ca tādṛśaḥ puruṣastatra praviṣṭaḥ |",
  "S04n385:36": "tasya ca praviṣṭamātrācchakaṭacakramātrāṇi padmāni prādurbhūtāni |",
  "S04n385:37": "sā ca kumbhī visphuṭitā |",
  "S04n385:38": "tasminnevāgnikhadāyāṃ madhoḥ puṣkariṇī prādurbhūtā ||",
  "S04n385:39": "atha sa yamo dharmarājaścintāmāpede–kasya punardevasyāyaṃ prabhāvaḥ ?",
  "S04n385:40": "atha maheśvarasya maharddhikasya,",
  "S04n385:41": "athavā nārāyaṇasya pañcamahāsamudranamaskṛtasya,",
  "S04n385:42": "athavā anyeṣāṃ maharddhikadevaputrāṇāmapi varapradānenedṛśaṃ phalaviśeṣaṃ saṃvṛttam ?",
  "S04n385:43": "te ceha bhūmāvanuprāptāḥ ?",
  "S04n385:44": "athavā rākṣasa utpannaḥ eṣa mahārāvaṇapratidvandvī ?",
  "S04n385:45": "evaṃ sa tataḥ sthitaścintayāmāsa |",
  "S04n385:46": "sa ca divyena cakṣuṣā vyavalokya tacca devanikāyena paśyati sma–īdṛśaṃ varaṃ kasyānyasya ?",
  "S04n385:47": "atha sa punarevāvīcau mahānarake vyavalokayati sma |",
  "S04n385:48": "vyavalokya tasminnevāvīcau mahānarake'valokiteśvaraṃ bodhisattvaṃ mahāsattvameva paśyati sma ||",
  "S04n385:49": "atha sa yamo dharmarājo yenāvalokiteśvaro bodhisattvo mahāsattvastenopasaṃkrāntaḥ |",
  "S04n385:50": "upasaṃkramya bhagavataḥ pādau śirasābhivandya stotraviśeṣaṃ kartumārabdhaḥ |",
  "S04n385:51": "namo'stvavalokiteśvarāya,",
  "S04n385:52": "maheśvarāya,",
  "S04n385:53": "padmaśriye,",
  "S04n385:54": "varadāya,",
  "S04n385:55": "vaśaṃkarāya,",
  "S04n385:56": "pṛthivīvaralocanakarāya,",
  "S04n385:57": "jagadāśvāsanakarāya,",
  "S04n385:58": "śatasahasrabhujāya,",
  "S04n385:59": "koṭīśatasahasranetrāya,",
  "S04n385:60": "ekādaśaśīrṣāya,",
  "S04n385:61": "vaḍavāmukhaparyantāya,",
  "S04n385:62": "dharmapriyāya,",
  "S04n385:63": "sarvasattvaparimokṣaṇakarāya,",
  "S04n385:64": "kūrmamakaramatsyāśvāsanakarāya,",
  "S04n385:65": "jñānarāśyuttamakarāya,",
  "S04n385:66": "priyaṃdadāya,",
  "S04n385:67": "ratnaśriye,",
  "S04n385:68": "uttamāya,",
  "S04n385:69": "avīcisaṃśoṣaṇakarāya,",
  "S04n385:70": "jñānalakṣmyalaṃkṛtāya,",
  "S04n385:71": "jñānapriyāya,",
  "S04n385:72": "sarvadevapūjitanamaskṛtāya,",
  "S04n385:73": "vanditāya,",
  "S04n385:74": "abhayaṃdadāya,",
  "S04n385:75": "dharmadīpaṃkarāya,",
  "S04n385:76": "kāmarūpāya,",
  "S04n385:77": "gandharvarūpayā,",
  "S04n385:78": "kāñcanaparvatasamārūḍhāya,",
  "S04n385:79": "sāgarakukṣigambhīradharmāya,",
  "S04n385:80": "paramārthayogamanuprāptāya,",
  "S04n385:81": "saṃmukhasaṃdarśanakarāya,",
  "S04n385:82": "anekasamādhiśatasahasrāvakīrṇāya,",
  "S04n385:83": "abhiratikarāya,",
  "S04n385:84": "vicchuritagātrāya,",
  "S04n385:85": "ṛṣipuṃgavakarāya,",
  "S04n385:86": "haḍinigaḍabandhanabhayatrastamārgaparimokṣaṇakarāya,",
  "S04n385:87": "sarvasattvābhāvasaṃyuktāya,",
  "S04n385:88": "bahuparivārasaṃvartanīyāya,",
  "S04n385:89": "upacitakarāya,",
  "S04n385:90": "cintāmaṇiratnāya,",
  "S04n385:91": "nirvāṇamārgopadarśanakarāya,",
  "S04n385:92": "pretanagarasamucchoṣaṇakarāya,",
  "S04n385:93": "chatrabhūtajagatkarāya,",
  "S04n385:94": "vyādhiparimocanakarāya,",
  "S04n385:95": "nandopanandanāgarājakṛtayajñopavītāya,",
  "S04n385:96": "amoghapāśasaṃdarśanakarāya,",
  "S04n385:97": "anekamantraśatāvakīrṇāya vajrapāṇividrāvaṇakarāya,",
  "S04n385:98": "trilokabhayaṃkarāya,",
  "S04n385:99": "yakṣarākṣasabhūtapretavetālaḍākinīkūṣmāṇḍāpasmārasaṃtrāsanakarāya,",
  "S04n385:100": "nīlotpalacārunetrāya,",
  "S04n385:101": "gambhīradhīrāya,",
  "S04n385:102": "vidyādhipataye,",
  "S04n385:103": "sarvakleśavimokṣaṇakarāya,",
  "S04n385:104": "vividhabodhimārgopacitāya,",
  "S04n385:105": "samārūḍhamokṣamārgapravarāya,",
  "S04n385:106": "āśrayacittabodhimārgopacitāya,",
  "S04n385:107": "pretagatiparimokṣaṇakarāya,",
  "S04n385:108": "paramāṇurajopamasamādhiśatasahasrākīrṇāya |",
  "S04n385:109": "evaṃ yamo dharmarājo viśeṣataraṃ srotāvadhānaṃ kṛtvā punarapi yamo dharmarājaḥ triḥ pradakṣiṇīkṛtya tatraiva prakrānto'bhūt ||",
  "S04n385:110": "iti avīciśoṣaṇaṃ nāma dvitīyaṃ prakaraṇam ||"
}