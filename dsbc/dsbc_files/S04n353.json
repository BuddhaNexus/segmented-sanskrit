{
  "S04n353:0": "46 viśvāmitraḥ |",
  "S04n353:1": "atha khalu sudhanaḥ śreṣṭhidārako tridaśendrabhavanādavatīrya anupūrveṇa yena kapilavastuni mahānagare viśvāmitro dārakācāryastenopajagāma |",
  "S04n353:2": "upetya viśvāmitrasya dārakācāryasya pādau śirasābhivandya viśvāmitraṃ dārakācāryamanekaśatasahasrakṛtvaḥ pradakṣiṇīkṛtya viśvāmitrasya dārakācāryasya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau cittamutpāditam |",
  "S04n353:3": "na ca jānāmi-kathaṃ bodhisattvena bodhisattvacaryāyāṃ śikṣitavyam,",
  "S04n353:4": "kathaṃ pratipattavyam |",
  "S04n353:5": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n353:6": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n353:7": "kathaṃ pratipattavyam |",
  "S04n353:8": "evamukte viśvāmitro dārakācāryaḥ sudhanaṃ śreṣṭhidārakametadavocat-ayaṃ kulaputra śilpābhijño nāma śreṣṭhidārako bodhisattvāllipijñānaṃ śikṣitaḥ |",
  "S04n353:9": "etamupasaṃkramya paripṛccha |",
  "S04n353:10": "eṣa te nirdekṣyati yathā bodhisattvacaryāyāṃ śikṣitavyam,",
  "S04n353:11": "yathā pratipattavyam || 44 ||"
}