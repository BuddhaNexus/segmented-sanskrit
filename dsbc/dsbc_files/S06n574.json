{
  "S06n574:0": "18 śūnyatāparivarto'ṣṭādaśaḥ |",
  "S06n574:1": "atha khalvāyuṣmān subhūtirbhagavantametadavocat-āścaryaṃ bhagavan mahāguṇasamanvāgato bodhisattvo mahāsattvaḥ |",
  "S06n574:2": "apramāṇaguṇasamanvāgato bhagavan bodhisattvo mahāsattvaḥ |",
  "S06n574:3": "aparimitaguṇasamanvāgato bhagavan bodhisattvo mahāsattvaḥ |",
  "S06n574:4": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n574:5": "tatkasya hetoḥ?",
  "S06n574:6": "avinivartanīyena hi subhūte bodhisattvena mahāsattvena anantamaparyantaṃ jñānaṃ pratilabdhamasaṃhāryaṃ sarvaśrāvakapratyekabuddhaiḥ ||",
  "S06n574:7": "subhūtirāha-pratibalo bhagavan avinivartanīyasya bodhisattvasya mahāsattvasya gaṅgānadīvālukopamān kalpānākārān liṅgāni nimittāni nirdeṣṭum |",
  "S06n574:8": "ata eva bhagavan bodhisattvasya mahāsattvasya gambhīrāṇi gambhīrāṇi sthānāni prajñāpāramitāpratisaṃyuktāni sūcayitavyāni |",
  "S06n574:9": "evamukte bhagavānāyuṣmantaṃ subhūtimetadavocat-sādhu sādhu subhūte yastvaṃ gambhīrāṇi gambhīrāṇi sthānānyārabhya nigamayitukāmaḥ |",
  "S06n574:10": "gambhīramiti subhūte śūnyatāyā etadadhivacanam |",
  "S06n574:11": "ānimittasya apraṇihitasya anabhisaṃskārasya anutpādasya ajāterabhāvasya virāgasya nirodhasya nirvāṇasya vigamasyaitatsubhūte adhivacanaṃ yaduta gambhīramiti ||",
  "S06n574:12": "subhūtirāha-eteṣāmeva bhagavan kevalametaddharmāṇāmadhivacanaṃ na punaḥ sarvadharmāṇām?",
  "S06n574:13": "bhagavānāha-sarvadharmāṇāmapyetatsubhūte adhivacanaṃ yaduta gambhīramiti |",
  "S06n574:14": "tatkasya hetoḥ?",
  "S06n574:15": "rūpaṃ hi subhūte gambhīram |",
  "S06n574:16": "evaṃ vedanā saṃjñā saṃskārāḥ |",
  "S06n574:17": "vijñānaṃ hi subhūte gambhīram |",
  "S06n574:18": "kathaṃ ca subhūte rūpaṃ gambhīram?",
  "S06n574:19": "kathaṃ vedanā saṃjñā saṃskārāḥ?",
  "S06n574:20": "kathaṃ ca subhūte vijñānaṃ gambhīram?",
  "S06n574:21": "yathā subhūte tathatā,",
  "S06n574:22": "tathā gambhīraṃ rūpam |",
  "S06n574:23": "evaṃ vedanā saṃjñā saṃskārāḥ |",
  "S06n574:24": "yathā subhūte tathatā,",
  "S06n574:25": "tathā gambhīraṃ vijñānam |",
  "S06n574:26": "tatra subhūte yathā rūpatathatā,",
  "S06n574:27": "tathā gambhīraṃ rūpam |",
  "S06n574:28": "yathā vedanātathatā saṃjñātathatā saṃskāratathatā |",
  "S06n574:29": "tatra subhūte yathā vijñānatathatā,",
  "S06n574:30": "tathā gambhīraṃ vijñānam |",
  "S06n574:31": "yatra subhūte na rūpam,",
  "S06n574:32": "iyaṃ rūpasya gambhīratā |",
  "S06n574:33": "yatra subhūte na vedanā na saṃjñā na saṃskārā na vijñānam,",
  "S06n574:34": "iyaṃ vedanāsaṃjñāsaṃskārāṇām,",
  "S06n574:35": "iyaṃ vijñānasya gambhīratā ||",
  "S06n574:36": "subhūtirāha-āścaryaṃ bhagavan yāvatsūkṣmeṇopāyena rūpataśca nivārito nirvāṇaṃ ca sucitam |",
  "S06n574:37": "evaṃ vedanā saṃjñā saṃskārāḥ |",
  "S06n574:38": "yāvatsūkṣmeṇopāyena vijñānataśca nivārito nirvāṇaṃ ca sūcitam |",
  "S06n574:39": "bhagavānāha-imāni subhūte gambhīrāṇi gambhīrāṇi sthānāni prajñāpāramitāpratisaṃyuktāni yaścintayiṣyanti tulayiṣyati upanidhyāsyati-evaṃ mayā sthātavyaṃ yathā prajñāpāramitāyāmājñaptam |",
  "S06n574:40": "evaṃ mayā śikṣitavyaṃ yathā prajñāpāramitāyāmākhyātam |",
  "S06n574:41": "evaṃ mayā pratipattavyaṃ yathā prajñāpāramitāyāmupadiṣṭam |",
  "S06n574:42": "tathā saṃpādayamānastathopanidhyāyaṃstathopaparīkṣamāṇastathā prayujyamānastathā ghaṭamānastathā vyāyacchamāna ekadivasamapyatra yogamāpadyate |",
  "S06n574:43": "ayaṃ bodhisattvo mahāsattvastenaikadivasena kiyatkarma karoti?",
  "S06n574:44": "tadyathāpi nāma subhūte kaścideva puruṣo rāgacarito vitarkacaritaḥ |",
  "S06n574:45": "tasya puruṣasya rāgacaritasya vitarkacaritasya striyā abhirūpayā prāsādikayā darśanīyayā saha saṃketaḥ kṛto bhavet |",
  "S06n574:46": "sā khalu punaḥ strī paraparigṛhītā bhavet |",
  "S06n574:47": "na vaśayedātmānamagārānniṣkramitum |",
  "S06n574:48": "tatkiṃ manyase subhūte kiṃpratisaṃyuktāstasya puruṣasya vitarkāḥ pravarteran?",
  "S06n574:49": "subhūtirāha-strīpratisaṃyuktā eva bhagavaṃstasya puruṣasya vitarkāḥ pravarteran-iyamāgacchati, iyamāgatā |",
  "S06n574:50": "tayā sārdhamevaṃ kariṣyāmi,",
  "S06n574:51": "evaṃ ramiṣyāmi,",
  "S06n574:52": "evaṃ krīḍiṣyāmi,",
  "S06n574:53": "evaṃ pravicārayiṣyāmīti |",
  "S06n574:54": "bhagavānāha-tatkiṃ manyase subhūte divasasyātyayena tasya puruṣasya kiyanto vitarkā utpadyeran ?",
  "S06n574:55": "subhūtirāha- bahavo bhagavan divasasyātyayena tasya puruṣasya vitarkā utpadyeran |",
  "S06n574:56": "bhagavānāha-yāvantaḥ subhūte tasya puruṣasya divasasyātyayena vitarkā utpadyeran,",
  "S06n574:57": "iyataḥ subhūte kalpān bodhisattvo mahāsattvaśchorayati vipṛṣṭhīkaroti saṃsārādvyantīkaroti,",
  "S06n574:58": "ya iha prajñāpāramitāyāṃ yathājñaptaṃ yathākhyātaṃ yathopadiṣṭaṃ yathoddiṣṭaṃ yathānirdiṣṭaṃ tiṣṭhati śikṣate pratipadyate upanidhyāyati yogamāpadyate,",
  "S06n574:59": "tāṃśca doṣān vivarjayati,",
  "S06n574:60": "yairdoṣairbodhisattvo mahāsattvo vivartate'nuttarāyāḥ samyaksaṃbodheḥ |",
  "S06n574:61": "evaṃ hi subhūte yaśca bodhisattvo mahāsattvaḥ prajñāpāramitāyogamanuyuktaḥ,",
  "S06n574:62": "anena vihāreṇa viharan yaduta prajñāpāramitāpratisaṃyuktairmanasikāraiḥ,",
  "S06n574:63": "ekadivasena tāvatkarma karoti |",
  "S06n574:64": "yaśca prajñāpāramitāvirahito bodhisattvo gaṅgānadīvālukopamān kalpāṃstiṣṭhan dānaṃ dadyāt,",
  "S06n574:65": "ayameva tato viśiṣyate yo'yaṃ bodhisattvo mahāsattva evamekadivasamapi prajñāpāramitāyāṃ yogamāpadyate ||",
  "S06n574:66": "punaraparaṃ subhūte yaśca bodhisattvo mahāsattvo gaṅgānadīvālukopamān kalpāṃstiṣṭhan srotaāpannebhyo dānaṃ dadyāt,",
  "S06n574:67": "pratiṣṭhāpayet,",
  "S06n574:68": "evaṃ sakṛdāgāmiṣvanāgāmiṣvarhatsu dānaṃ dadyāt,",
  "S06n574:69": "pratiṣṭhāpayet |",
  "S06n574:70": "pratyekabuddheṣu dānaṃ dadyāt pratiṣṭhāpayet |",
  "S06n574:71": "tathāgateṣvarhatsu samyaksaṃbuddheṣu dānaṃ dadyāt pratiṣṭhāpayet,",
  "S06n574:72": "virahitaśca prajñāpāramitāyā |",
  "S06n574:73": "yaśca bodhisattvo mahāsattvo yathopadiṣṭaṃ yathoddiṣṭaṃ yathānirdiṣṭaṃ prajñāpāramitāyāṃ tathaiva yogamāpadyeta ekadivasamapi |",
  "S06n574:74": "ayaṃ bodhisattvo mahāsattvastataḥ paurvakādbodhisattvadbahutaraṃ puṇyaṃ prasavati ||",
  "S06n574:75": "punaraparaṃ subhūte yo bodhisattvo gaṅgānadīvālukopamān kalpāṃstiṣṭhan srotaāpanneṣu yāvatsamyaksaṃbuddheṣu dānaṃ dadyāt pratiṣṭhāpayet,",
  "S06n574:76": "śīleṣu ca paripūrṇakārī bhavet,",
  "S06n574:77": "virahitaśca prajñāpāramitayā bhavet |",
  "S06n574:78": "yaśca bodhisattvo mahāsattvaḥ prajñāpāramitāvihārī tato manasikārādvyutthāya dharmaṃ deśayet,",
  "S06n574:79": "ayameva subhūte bodhisattvo mahāsattvastataḥ paurvakādbodhisattvādbahutaraṃ puṇyaṃ prasavati ||",
  "S06n574:80": "punaraparaṃ subhūte yo bodhisattvo gaṅgānadīvālukopamān kalpāṃstiṣṭhan srotaāpanneṣu yāvatsamyaksaṃbuddheṣu dānaṃ dadyāt pratiṣṭhāpayet,",
  "S06n574:81": "śīleṣu ca paripūrṇakārī bhavet,",
  "S06n574:82": "kṣāntyā ca samanvāgato bhavet,",
  "S06n574:83": "virahitaśca prajñāpāramitayā |",
  "S06n574:84": "yaśca bodhisattvo mahāsattvaḥ prajñāpāramitāvihārī tato manasikāradvyutthāya dharmadānaṃ dadyāt,",
  "S06n574:85": "ayameva subhūte bodhisattvo mahāsattvo mahāsattvastataḥ paurvakādbodhisattvādbahutaraṃ puṇyaṃ prasavati ||",
  "S06n574:86": "punaraparaṃ subhūte yo bodhisattvo mahāsattvo gaṅgānadīvālukopamān kalpāṃstiṣṭhan srotaāpanneṣu yāvatsamyaksaṃbuddheṣu dānaṃ dadyāt pratiṣṭhāpayet,",
  "S06n574:87": "śīleṣu paripūrṇakārī kṣāntyā ca samanvāgataḥ,",
  "S06n574:88": "ārabdhavīryaḥ san dhyāneṣu bodhipakṣeṣu ca dharmeṣu yogamāpadyeta,",
  "S06n574:89": "virahitaśca prajñāpāramitayā |",
  "S06n574:90": "yaśca khalu punaḥ subhūte bodhisattvo mahāsattvastathā dharmadānaṃ datvā anuttarāyāṃ samyaksaṃbodhau pariṇāmayet,",
  "S06n574:91": "ayameva subhūte bodhisattvo mahāsattvastataḥ paurvakādbodhisattvādbahutaraṃ puṇyaṃ prasavati ||",
  "S06n574:92": "punaraparaṃ subhūte bodhisattvo mahāsattvastathā dharmadānaṃ datvā prajñāpāramitoktena pariṇāmena anuttarāyāṃ samyaksaṃbodhau pariṇāmayet,",
  "S06n574:93": "ayaṃ tato bahutaraṃ puṇyaṃ prasavati ||",
  "S06n574:94": "punaraparaṃ subhūte bodhisattvo mahāsattvastathā dharmadānaṃ datvā prajñāpāramitoktena pariṇāmena anuttarāyāṃ samyaksaṃbodhau pariṇāmayet,",
  "S06n574:95": "pariṇāmya ca pratisaṃlāne na punareva yogamāpadyeta |",
  "S06n574:96": "yaśca khalu punaḥ subhūte bodhisattvo mahāsattvastathā dharmadānameva dadyāt,",
  "S06n574:97": "na punaḥ pratisaṃlāne yogamāpadyeta,",
  "S06n574:98": "sa bodhisattvo mahāsattvo na tāvatpuṇyaṃ prasavati,",
  "S06n574:99": "yāvadya evaṃ dharmadānaṃ dadad bodhisattvo mahāsattvaḥ pratisaṃlāne ca punareva yogamāpadyamānaḥ prajñāpāramitayā ca parigṛhītastatpratisaṃlānamavirahitaṃ karoti prajñāpāramitayā,",
  "S06n574:100": "ayaṃ bodhisattvo mahāsattvo bahutaraṃ puṇyaṃ prasavati ||",
  "S06n574:101": "subhūtirāha-yadā bhagavan abhisaṃskāro vikalpa ityuktaṃ bhagavatā,",
  "S06n574:102": "tadā kathaṃ bahutaraṃ puṇyaṃ prasavatītyucyate?",
  "S06n574:103": "bhagavānāha-so'pīdānīṃ subhūte puṇyābhisaṃskāro bodhisattvasya mahāsattvasya prajñāpāramitāyāṃ carataḥ śūnyaka ityevākhyāyate,",
  "S06n574:104": "riktaka ityevākhyāyate,",
  "S06n574:105": "tucchaka ityevākhyāyate,",
  "S06n574:106": "asāraka ityevākhyāyate |",
  "S06n574:107": "yathā yathā khalu punaḥ subhūte bodhisattvo mahāsattva evaṃ sarvadharmān pratyavekṣate,",
  "S06n574:108": "tathā tathā subhūte bodhisattvo mahāsattvo'virahito bhavati prajñāpāramitayā |",
  "S06n574:109": "yathā yathā ca subhūte bodhisattvo mahāsattvo'virahito bhavati prajñāpāramitayā,",
  "S06n574:110": "tathā tathā aprameyamasaṃkhyeyaṃ puṇyaṃ prasavati ||",
  "S06n574:111": "subhūtirāha-aprameyasya ca bhagavan asaṃkhyeyasya ca kiṃ nānākaraṇaṃ vā,",
  "S06n574:112": "kaḥ prativiśeṣo vā?",
  "S06n574:113": "bhagavānāha-aprameyamiti subhūte yatra pramāṇānyuparamante |",
  "S06n574:114": "asaṃkhyeyamiti subhūte yanna śakyaṃ saṃkhyayāpi kṣapayitum ||",
  "S06n574:115": "subhūtirāha-syādbhagavan paryāyo yadrūpamaprameyaṃ bhavet,",
  "S06n574:116": "evaṃ vedanā saṃjñā saṃskārāḥ |",
  "S06n574:117": "syādbhagavan paryāyo yadvijñānamaprameyaṃ bhavet?",
  "S06n574:118": "bhagavānāha-yatsubhūtirevamāha-syādbhagavan paryāyo yadrūpamaprameyaṃ bhavet,",
  "S06n574:119": "evaṃ vedanā saṃjñā saṃskārāḥ |",
  "S06n574:120": "syādbhagavan paryāyo yadvijñānamaprameyaṃ bhavediti |",
  "S06n574:121": "syātsubhūte paryāyo yena rūpamevāprameyaṃ bhavet,",
  "S06n574:122": "evaṃ vedanaiva saṃjñaiva saṃskārā eva |",
  "S06n574:123": "syātsubhūte paryāyo yena vijñānamevāprameyaṃ bhavet |",
  "S06n574:124": "subhūtirāha-kasya punarbhagavan etadadhivacanamaprameyamiti?",
  "S06n574:125": "bhagavānāha-śūnyatāyāḥ subhūte etadadhivacanamaprameyamiti |",
  "S06n574:126": "ānimittasyaitadadhivacanam |",
  "S06n574:127": "apraṇihitasya subhūte etadadhivacanamaprameyamiti ||",
  "S06n574:128": "subhūtirāha-kiṃ śūnyatāyā eva bhagavan kevalametadadhivacanamaprameyamiti,",
  "S06n574:129": "ānimittasyaiva apraṇihitasyaiva bhagavan kevalametadadhivacanamaprameyamiti,",
  "S06n574:130": "nānyeṣāṃ dharmāṇām?",
  "S06n574:131": "bhagavānāha-tatkiṃ manyase subhūte nanu mayā sarvadharmāḥ śūnyā ityākhyātāḥ?",
  "S06n574:132": "subhūtirāha-śūnyā eva bhagavan sarvadharmāstathāgatenākhyātāḥ |",
  "S06n574:133": "bhagavānāha-ye ca subhūte śūnyāḥ,",
  "S06n574:134": "akṣayā api te |",
  "S06n574:135": "yā ca śūnyatā,",
  "S06n574:136": "aprameyatāpi sā |",
  "S06n574:137": "tasmāttarhi subhūte eṣāṃ dharmāṇāmarthato viśeṣo vā nānākaraṇaṃ vā nopalabhyate |",
  "S06n574:138": "abhilāpā ete subhūte tathāgatenākhyātāḥ abhilapitāḥ-aprameyamiti vā,",
  "S06n574:139": "asaṃkhyeyamiti vā,",
  "S06n574:140": "akṣayamiti vā,",
  "S06n574:141": "śūnyamiti vā,",
  "S06n574:142": "ānimittamiti vā,",
  "S06n574:143": "apraṇihitamiti vā,",
  "S06n574:144": "anabhisaṃskāra iti vā,",
  "S06n574:145": "anutpāda iti vā,",
  "S06n574:146": "ajātiriti vā abhāva iti vā,",
  "S06n574:147": "virāga iti vā,",
  "S06n574:148": "nirodha iti vā,",
  "S06n574:149": "nirvāṇamiti vā |",
  "S06n574:150": "deśanābhinirhāranirdeśa eṣa subhūte tathāgatenārhatā samyaksaṃbuddhenākhyātaḥ ||",
  "S06n574:151": "subhūtirāha-āścaryaṃ bhagavan yāvadyadiyaṃ tathāgatenārhatā samyaksaṃbuddhena sarvadharmāṇāṃ dharmatā deśitā,",
  "S06n574:152": "sā ca sarvadharmāṇāṃ dharmatā anabhilāpyā |",
  "S06n574:153": "yathāhaṃ bhagavan bhagavato bhāṣitasyārthamājānāmi,",
  "S06n574:154": "tathā sarvadharmā api bhagavan anabhilāpyāḥ |",
  "S06n574:155": "bhagavānāha-evametatsubhūte, evametat |",
  "S06n574:156": "sarvadharmā api subhūte anabhilāpyāḥ |",
  "S06n574:157": "tatkasya hetoḥ?",
  "S06n574:158": "yā ca subhūte sarvadharmāṇāṃ śūnyatā,",
  "S06n574:159": "na sā śakyā abhilapitum |",
  "S06n574:160": "subhūtirāha-kiṃ punarbhagavan anabhilapyasyārthasya vṛddhirvāsti,",
  "S06n574:161": "parihāṇirvā vidyate?",
  "S06n574:162": "bhagavānāha-no hīdaṃ subhūte |",
  "S06n574:163": "subhūtirāhasacedbhagavan anabhilapyasyārthasya na vṛddhirna parihāṇiḥ,",
  "S06n574:164": "dānapāramitāyā api bhagavan na vṛddhirna parihāṇirbhaviṣyati |",
  "S06n574:165": "evaṃ śīlapāramitāyā api,",
  "S06n574:166": "kṣāntipāramitāyā api,",
  "S06n574:167": "vīryapāramitāyā api,",
  "S06n574:168": "dhyānapāramitāyā api,",
  "S06n574:169": "prajñāpāramitāyā api bhagavan na vṛddhirna parihāṇirbhaviṣyati |",
  "S06n574:170": "sacedbhagavan āsāṃ ṣaṇṇāṃ pāramitānāṃ na vṛddhirna parihāṇiḥ,",
  "S06n574:171": "kathaṃ bhagavan vivardhamānānāṃ ṣaṇṇāṃ pāramitānāṃ balena bodhisattvo mahāsattvo'nuttarāṃ samyaksaṃbodhimabhisaṃbudhyate?",
  "S06n574:172": "kathaṃ ca anuttarāyāḥ samyaksaṃbodherabhyāsannībhavati?",
  "S06n574:173": "na ca bhagavan apratipūrayan pāramitāṃ bodhisattvo mahāsattvo'bhyāsannībhavatyanuttarāyāḥ samyaksaṃbodheḥ |",
  "S06n574:174": "bhagavānāha-evametatsubhūte, evametat |",
  "S06n574:175": "na khalu punaḥ subhūte pāramitārthasya kācidvṛddhirvāsti parihāṇirvā vidyate |",
  "S06n574:176": "api tu khalu punaḥ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayata upāyakuśalasya naivaṃ bhavati-iyaṃ dānapāramitā vivardhate,",
  "S06n574:177": "iyaṃ dānapāramitā parihīyate iti |",
  "S06n574:178": "api tu khalu punarasyaivaṃ bhavati-nāmadheyamātrametadyaduta dānapāramiteti |",
  "S06n574:179": "sa dānaṃ dadat tān manasikārāṃstāṃścittotpādāṃstāni kuśalamūlāni anuttarāyāṃ samyaksaṃbodhau pariṇāmayati |",
  "S06n574:180": "yathā anuttarā samyaksaṃbodhistathā pariṇāmayati ||",
  "S06n574:181": "punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ upāyakuśalasya naivaṃ bhavati-iyaṃ śīlapāramitā vivardhate,",
  "S06n574:182": "iyaṃ śīlapāramitāparihīyate iti |",
  "S06n574:183": "api tu khalu punarasyaivaṃ bhavati-nāmadheyamātrametadyaduta śīlapāramiteti |",
  "S06n574:184": "sa śīlaṃ samādāya vartamānastān manasikārāṃstāṃścittotpādāṃstāni kuśalamūlāni anuttarāyāṃ samyaksaṃbodhau pariṇāmayati |",
  "S06n574:185": "yathā anuttarā samyaksaṃbodhistathā pariṇāmayati ||",
  "S06n574:186": "punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ upāyakuśalasya naivaṃ bhavati-iyaṃ kṣāntipāramitā vivardhate,",
  "S06n574:187": "iyaṃ kṣāntipāramitā parihīyate iti |",
  "S06n574:188": "api tu khalu punarasyaivaṃ bhavati-nāmadheyamātrametadyaduta kṣāntipāramiteti |",
  "S06n574:189": "sa kṣāntyā saṃpādayaṃstān manasikārāṃstāṃścittotpādāṃstāni ca kuśalamūlāni anuttarāyāṃ samyaksaṃbodhau pariṇāmayati |",
  "S06n574:190": "yathā anuttarā samyaksaṃbodhistathā pariṇāmayati ||",
  "S06n574:191": "punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayata upāyakuśalasya naivaṃ bhavati-iyaṃ vīryapāramitā vivardhate,",
  "S06n574:192": "iyaṃ vīryapāramitā parihīyate iti |",
  "S06n574:193": "api tu khalu punarasyaivaṃ bhavati-nāmadheyamātrametadyaduta vīryapāramiteti |",
  "S06n574:194": "sa vīryamārabhamāṇastān manasikārāṃstāṃścittotpādāṃstāni ca kuśalamūlāni anuttarāyai samyaksaṃbodhaye pariṇāmayati |",
  "S06n574:195": "yathā anuttarā samyaksaṃbodhistathā pariṇāmayati ||",
  "S06n574:196": "punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ upāyakuśalasya naivaṃ bhavati-iyaṃ dhyānapāramitā vivardhate,",
  "S06n574:197": "iyaṃ dhyānapāramitā parihīyate iti |",
  "S06n574:198": "api tu khalu punarasyaivaṃ bhavati-nāmadheyamātrametadyaduta dhyānapāramiteti |",
  "S06n574:199": "sa dhyānāni samāpadyamānastān manasikārāṃstāṃścittotpādāṃstāni ca kuśalamūlāni anuttarāyāṃ samyaksaṃbodhau pariṇāmayati |",
  "S06n574:200": "yathā anuttarā samyaksaṃbodhistathā pariṇāmayati ||",
  "S06n574:201": "punaraparaṃ subhūte bodhisattvasya mahāsattvasya prajñāpāramitāyāṃ carataḥ prajñāpāramitāṃ bhāvayataḥ upāyakuśalasya naivaṃ bhavati-iyaṃ prajñāpāramitā vivardhate,",
  "S06n574:202": "iyaṃ prajñāpāramitā parihīyate iti |",
  "S06n574:203": "api tu khalu punarasyaivaṃ bhavati-nāmadheyamātrametadyaduta prajñāpāramiteti |",
  "S06n574:204": "sa prajñāpāramitāyāṃ caran prajñāpāramitāṃ bhāvayaṃstān manasikārāṃstāṃścittotpādāṃstāni ca kuśalamūlāni anuttarāyāṃ samyaksaṃbodhau pariṇāmayati |",
  "S06n574:205": "yathā anuttarā samyaksaṃbodhistathā pariṇāmayati ||",
  "S06n574:206": "atha khalvāyuṣmān subhūtirbhagavantametadavocat-kā punareṣā bhagavan anuttarā samyaksaṃbodhiḥ?",
  "S06n574:207": "bhagavānāha-tathataiṣā subhūte anuttarā samyaksaṃbodhiḥ |",
  "S06n574:208": "na ca subhūte tathatā vivardhate, vā,",
  "S06n574:210": "parihīyate vā |",
  "S06n574:211": "sacedbodhisattvo mahāsattvastatpratisaṃyuktairmanasikārairabhīkṣṇaṃ bahūlaṃ viharati,",
  "S06n574:212": "evaṃ sa āsannībhavatyanuttarāyāḥ samyaksaṃbodheḥ,",
  "S06n574:213": "taiśca manasikārairna parihīyate |",
  "S06n574:214": "evaṃ khalu subhūte anabhilapyasyārthasya na vṛddhirna parihāṇirbhavati |",
  "S06n574:215": "evaṃ pāramitānāṃ na vṛddhirna parihāṇirbhavati |",
  "S06n574:216": "evaṃ sarvadharmāṇāmapi subhūte na vṛddhirna parihāṇirbhavati |",
  "S06n574:217": "evaṃ hi subhūte bodhisattvo mahāsattva ebhirevaṃrūpairmanasikārairviharan āsannībhavatyanuttarāyāḥ samyaksaṃbodheriti ||",
  "S06n574:218": "āryāṣṭasāhasrikāyāṃ prajñāpāramitāyāṃ śūnyatāparivarto nāmāṣṭādaśaḥ ||"
}