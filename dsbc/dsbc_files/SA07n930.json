{
  "SA07n930:0": "dvitīyaḥ sargaḥ",
  "SA07n930:1": "rājā śuddhodana",
  "SA07n930:2": "tataḥ kadācitkālena tadavāpa kulakramāt |",
  "SA07n930:3": "rājā śuddhodano nāma śuddhakarmā jitendriyaḥ ||1 ||",
  "SA07n930:4": "yaḥ sasañje na kāmeṣu śrīprāptau na visismiye |",
  "SA07n930:5": "nāvamene parānṛddhyā parebhyo nāpi vivyathe ||2 ||",
  "SA07n930:6": "balīyān sattvasaṃpannaḥ śrutavān buddhimānapi |",
  "SA07n930:7": "vikrānto nayavāṃścaiva dhīraḥ sumukha eva ca ||3 ||",
  "SA07n930:8": "vapuṣmāṃśca na ca stabdho dakṣiṇo na ca nārjavaḥ |",
  "SA07n930:9": "tejasvī na ca na kṣāntaḥ kartā ca na ca vismitaḥ ||4 ||",
  "SA07n930:10": "ākṣiptaḥ śatrubhiḥ saṃkhye suhṛdbhiśca vyapāśritaḥ |",
  "SA07n930:11": "abhavad yo na vimukhastejasā ditsayaiva ca ||5 ||",
  "SA07n930:12": "yaḥ pūrvaiḥ rājabhiryātāṃ yiyāsurdharmapaddhatim |",
  "SA07n930:13": "rājyaṃ dīkṣāmiva vahan vṛttenānvagamat pitṝn ||6 ||",
  "SA07n930:14": "yasya suvyavahārācca rakṣaṇācca sukhaṃ prajāḥ |",
  "SA07n930:15": "śiśyire vigatodvegāḥ pituraṅkagatā iva ||7 ||",
  "SA07n930:16": "kṛtaśāstraḥ kṛtāstro vā jāto vā vipule kule |",
  "SA07n930:17": "akṛtārtho na dadṛśe yasya darśanameyivān ||8 ||",
  "SA07n930:18": "hitaṃ vipriyamapyukto yaḥ suśrāva na cukṣubhe |",
  "SA07n930:19": "duṣkṛtaṃ bahvapi tyaktvā sasmāra kṛtamaṇvapi ||9 ||",
  "SA07n930:20": "praṇatānanujagrāha vijagrāha kuladviṣaḥ |",
  "SA07n930:21": "āpannān parijagrāha nijagrāhāsthitān pathi ||10 ||",
  "SA07n930:22": "prāyeṇa viṣaye yasya tacchīlamanuvartinaḥ |",
  "SA07n930:23": "arjayanto dadṛśire dhanānīva guṇānapi ||11 ||",
  "SA07n930:24": "adhyaiṣṭa yaḥ paraṃ brahma na vyaiṣṭa satataṃ dhṛteḥ |",
  "SA07n930:25": "dānānyadita pātrebhyaḥ pāpaṃ nākṛta kiṃcana ||12 ||",
  "SA07n930:26": "dhṛtyāvākṣīt pratijñāṃ sa sadvājīvodyatāṃ dhuram |",
  "SA07n930:27": "na hyavāñchīccyutaḥ satyānmuhūrtamapi jīvitam ||13 ||",
  "SA07n930:28": "viduṣaḥ paryupāsiṣṭa vyakāśiṣṭātmavattayā |",
  "SA07n930:29": "vyarociṣṭa ca śiṣṭebhyo māsīṣe candramā iva ||14 ||",
  "SA07n930:30": "avedīd buddhiśāstrābhyāmiha cāmutra ca kṣamam |",
  "SA07n930:31": "arakṣīddhairyavīryābhyāmindriyāṇyapi ca prajāḥ ||15 ||",
  "SA07n930:32": "ahārṣīd duḥkhamārtānāṃ dviṣatāṃ corjitaṃ yaśaḥ |",
  "SA07n930:33": "acaiṣīcca nayairbhūmiṃ bhūyasā yaśasaiva ca ||16 ||",
  "SA07n930:34": "apyāsīd duḥkhitān paśyan prakṛtyā karuṇātmakaḥ |",
  "SA07n930:35": "nādhauṣīcca yaśo lobhādanyāyādhigatairdhanaiḥ ||17 ||",
  "SA07n930:36": "sauhārdadṛḍhabhaktitvānmaitreṣu viguṇeṣvapi |",
  "SA07n930:37": "nādidāsīdaditsīttu saumukhyāt svaṃ svamarthavat ||18 ||",
  "SA07n930:38": "anivedyāgramarhadbhyo nālikṣat kiṃcidaplutaḥ |",
  "SA07n930:39": "gāmadharmeṇa nādhukṣat kṣīratarṣeṇa gāmiva ||19 ||",
  "SA07n930:40": "nāsṛkṣad balimaprāptaṃ nārukṣanmānamaiśvaram |",
  "SA07n930:41": "āgamairbuddhimādhikṣaddharmāya na tu kīrtaye ||20 ||",
  "SA07n930:42": "kleśārhānapi kāṃścittu nākliṣṭa kliṣṭakarmaṇaḥ |",
  "SA07n930:43": "āryabhāvācca nādhukṣad dviṣato'pi sato guṇān ||21 ||",
  "SA07n930:44": "ākṛkṣad vapuṣā dṛṣṭīḥ prajānāṃ candramā iva |",
  "SA07n930:45": "parasvaṃ bhuvi nāmṛkṣanmahāviṣamivoragam ||22 ||",
  "SA07n930:46": "nākrukṣad viṣaye tasya kaścitkaiścit kvacit kṣataḥ |",
  "SA07n930:47": "ādikṣattasya hastasthamārtebhyo hyabhayaṃ dhanuḥ ||23 ||",
  "SA07n930:48": "kṛtāgaso'pi praṇatān prāgeva priyakāriṇaḥ |",
  "SA07n930:49": "adarśatsnigdhayā dṛṣṭyā ślakṣṇena vacasāsicat ||24 ||",
  "SA07n930:50": "bavhīradhyagamad vidyā viṣayeṣvakutūhalaḥ |",
  "SA07n930:51": "sthitaḥ kārtayuge dharme dharmāt kṛcchre'pi nāsrasat ||25 ||",
  "SA07n930:52": "avardhiṣṭa guṇaiḥ śaśvadavṛdhanmitrasaṃpadā |",
  "SA07n930:53": "avartiṣṭa ca vṛddheṣu nāvṛtad garhite pathi ||26 ||",
  "SA07n930:54": "śarairaśīśamacchatrūn guṇairbandhūnarīramat |",
  "SA07n930:55": "randhrairnācūcudad bhṛtyān karairnāpīpiḍat prajāḥ ||27 ||",
  "SA07n930:56": "rakṣaṇāccaiva śauryācca nikhilāṃ gāmavīvapat |",
  "SA07n930:57": "spaṣṭayā daṇḍanītyā ca rātrisatrānavīvapat ||28 ||",
  "SA07n930:58": "kulaṃ rājarṣivṛttena yaśogandhamavīvapat |",
  "SA07n930:59": "dīptyā tama ivādityastejasārīnavīvapat ||29 ||",
  "SA07n930:60": "apaprathat pitṝṃścaiva satputrasadṛśairguṇaiḥ |",
  "SA07n930:61": "salileneva cāmbhodo vṛttenājihṇadat prajāḥ ||30 ||",
  "SA07n930:62": "dānairajasravipulaiḥ somaṃ viprānasūṣavat |",
  "SA07n930:63": "rājadharmasthitatvācca kāle sasyamasūṣavat ||31 ||",
  "SA07n930:64": "adharmiṣṭhāmacakathanna kathāmakathaṃkathaḥ |",
  "SA07n930:65": "cakravartīva ca parān dharmāyābhyudasīṣahat ||32 ||",
  "SA07n930:66": "rāṣṭramanyatra ca balerna sa kiṃcidadīdapat |",
  "SA07n930:67": "bhṛtyaireva ca sodyogaṃ dviṣaddarpamadīdapat ||33 ||",
  "SA07n930:68": "svairevādīdapaccāpi bhūyo bhūyo guṇaiḥ kulam |",
  "SA07n930:69": "prajā nādīdapaccaiva sarvadharmavyavasthayā ||34 ||",
  "SA07n930:70": "aśrāntaḥ samaye yajvā yajñabhūmimamīmapat |",
  "SA07n930:71": "pālanācca dvijān brahma nirudvignānamīmapat ||35 ||",
  "SA07n930:72": "gurubhirvidhivat kāle saumyaḥ somamamīmapat |",
  "SA07n930:73": "tapasā tejasā caiṣa dviṣatsainyamamīmapat ||36 ||",
  "SA07n930:74": "prajāḥ paramadharmajñaḥ sūkṣmaṃ dharmamavīvasat |",
  "SA07n930:75": "darśanāccaiva dharmasya kāle svargamavīvasat ||37 ||",
  "SA07n930:76": "vyaktamapyarthakṛcchreṣu nādharmiṣṭhamatiṣṭhipat |",
  "SA07n930:77": "priya ityeva cāśaktaṃ na saṃrāgādavīvṛdhat ||38 ||",
  "SA07n930:78": "tejasā ca tviṣā caiva ripūn dṛptānabībhasat |",
  "SA07n930:79": "yaśodīpena dīptena pṛthivīṃ ca vyabībhasat ||39 ||",
  "SA07n930:80": "ānuśaṃsyānna yaśase tenādāyi sadārthine |",
  "SA07n930:81": "dravyaṃ mahadapi tyaktvā na caivākīrti kiñcana ||40 ||",
  "SA07n930:82": "tenārirapi duḥkhārto nātyāji śaraṇāgataḥ |",
  "SA07n930:83": "jitvā dṛptānapi ripūnna tenākāri vismayaḥ ||41 ||",
  "SA07n930:84": "na tenābhedi maryādā kāmādveṣādbhayādapi |",
  "SA07n930:85": "tena satsvapi bhogeṣu nāsevīndriyavṛttitā ||42 ||",
  "SA07n930:86": "na tenādarśi viṣamaṃ kāryaṃ kvacana kiṃcana |",
  "SA07n930:87": "vipriyapriyayoḥ kṛtye na tenāgāmi nikriyāḥ ||43 ||",
  "SA07n930:88": "tenāpāyi yathākalpaṃ somaśca yaśa eva ca |",
  "SA07n930:89": "vedaścāmnāyi satataṃ vedokto dharma eva ca ||44 ||",
  "SA07n930:90": "evamādibhiratyakto babhūvāsulabhairguṇaiḥ |",
  "SA07n930:91": "aśakyaḥ śakyasāmantaḥ śākyarājaḥ sa śakravat ||45 ||",
  "SA07n930:92": "atha tasmin tathā kāle dharmakāmā divaukasaḥ |",
  "SA07n930:93": "vicerurdiśi lokasya dharmacaryāṃ didṛkṣavaḥ ||46 ||",
  "SA07n930:94": "dharmātmānaścarantaste dharmajijñāsayā jagat |",
  "SA07n930:95": "dadṛśustaṃ viśeṣeṇa dharmātmānaṃ narādhipam ||47 ||",
  "SA07n930:96": "devebhyastuṣitebhyo'tha bodhisattvaḥ kṣitiṃ vrajan |",
  "SA07n930:97": "upapattiṃ praṇidadhe kule tasya mahīpateḥ ||48 ||",
  "SA07n930:98": "tasyā devī nṛdevasya māyā nāma tadābhavat |",
  "SA07n930:99": "vītakrodhatamomāyā māyeva divi devatā ||49 ||",
  "SA07n930:100": "svapne'tha samaye garbhamāviśantaṃ dadarśa sā |",
  "SA07n930:101": "ṣaḍdantaṃ vāraṇaṃ śvetamairāvatamivaujasā ||50 ||",
  "SA07n930:102": "taṃ vinidiśiśuḥ śrutvā svapnaṃ svapnavido dvijāḥ |",
  "SA07n930:103": "tasya janma kumārasya lakṣmīdharmayaśobhṛtaḥ ||51 ||",
  "SA07n930:104": "tasya sattvaviśeṣasya jātau jātikṣayaiṣiṇaḥ |",
  "SA07n930:105": "sācalā pracacālorvī taraṅgābhihateva nauḥ ||52 ||",
  "SA07n930:106": "sūryaraśmibhirakliṣṭaṃ puṣpavarṣaṃ papāta khāt |",
  "SA07n930:107": "digvāraṇakarādhūtād vanāccaitrarathādiva ||53 ||",
  "SA07n930:108": "divi dundubhayo nedurdīvyatāṃ marutāmiva |",
  "SA07n930:109": "didīpe'bhyadhikaṃ sūryaḥ śivaśca pavano vavau ||54 ||",
  "SA07n930:110": "tutuṣustuṣitāścaiva śuddhāvāsāśca devatāḥ |",
  "SA07n930:111": "saddharmabahumānena sattvānāṃ cānukampayā ||55 ||",
  "SA07n930:112": "samāyayau yaśaḥketuṃ śreyaḥketukaraḥ paraḥ |",
  "SA07n930:113": "babhrāje śāntayā lakṣmyā dharmo vigrahavāniva ||56 ||",
  "SA07n930:114": "devyāmapi yavīyasyāmaraṇyāmiva pāvakaḥ |",
  "SA07n930:115": "nando nāma suto jajñe nityānandakaraḥ kule ||57 ||",
  "SA07n930:116": "dīrghabāhurmahāvakṣāḥ siṃhāṃso vṛṣabhekṣaṇaḥ |",
  "SA07n930:117": "vapuṣāgryeṇa yo nāma sundaropapadaṃ dadhe ||58 ||",
  "SA07n930:118": "madhumāsa iva prāptaścandro nava ivoditaḥ |",
  "SA07n930:119": "aṅgavāniva cānaṅgaḥ sa babhau kāntayā śriyā ||59 ||",
  "SA07n930:120": "sa tau saṃvardhayāmāsa narendraḥ parayā mudā |",
  "SA07n930:121": "arthaḥ sajjanahastastho dharmakāmau mahāniva ||60 ||",
  "SA07n930:122": "tasya kālena satputrau vavṛdhāte bhavāya tau |",
  "SA07n930:123": "āryasyārambhamahato dharmārthāviva bhūtaye ||61 ||",
  "SA07n930:124": "tayoḥ satputrayormadhye śākyarājo rarāja saḥ |",
  "SA07n930:125": "madhyadeśa iva vyakto himavatpāriyātrayoḥ ||62 ||",
  "SA07n930:126": "tatastayoḥ saṃskṛtayoḥ krameṇa narendrasūnvoḥ kṛtavidyayośca |",
  "SA07n930:127": "kāmeṣvajasraṃ pramamāda nandaḥ sarvārthasiddhastu na saṃrarañja ||63 ||",
  "SA07n930:128": "sa prekṣyaiva hi jīrṇamāturaṃ ca mṛtaṃ ca vimṛśan jagadanabhijñamārtacittaḥ |",
  "SA07n930:129": "hṛdayagataparaghṛṇo na viṣayaratimagamajjananamaraṇabhayamabhito vijighāṃsuḥ ||64 ||",
  "SA07n930:130": "udvegādapunarbhave manaḥ praṇidhāya sa yayau śayitavarāṅganādanāsthaḥ |",
  "SA07n930:131": "niśi nṛpatinilayanād vanagamanakṛtamanāḥ sarasa iva mathitanalināt kalahaṃsaḥ ||65 ||",
  "SA07n930:132": "saundarananda mahākāvye “rāja-varṇana“ nāma dvitīyaḥ sarga samāpta |"
}