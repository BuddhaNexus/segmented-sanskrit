{
  "SA10n1058:0": "agnīndhanaparīkṣā daśamaṃ prakaraṇam |",
  "SA10n1058:1": "atrāha - yadidamuktaṃ tasmātkarmakārakavadeva upādānopādātrorapi na svābhāvikī siddhiriti,",
  "SA10n1058:2": "tadayuktam,",
  "SA10n1058:3": "sāpekṣāṇāmapi padārthānāṃ sasvābhāvyadarśanāt |",
  "SA10n1058:4": "tathā hi agnirindhanamapekṣya bhavati |",
  "SA10n1058:5": "na ca niḥsvabhāvo'gniḥ,",
  "SA10n1058:6": "tasya auṣṇyadāhakatvādisvabhāvakāryopalambhāt |",
  "SA10n1058:7": "evamagnimapekṣya indhanaṃ bhavati |",
  "SA10n1058:8": "na ca tanniḥsvabhāvam,",
  "SA10n1058:9": "bāhyamahābhūtacatuṣṭayasvabhāvatvāt |",
  "SA10n1058:10": "evamupādānasāpekṣo'pyupādātā svabhāvato bhaviṣyati,",
  "SA10n1058:11": "upādātṛsāpekṣaṃ copādānamityagnīndhanavadetau bhaviṣyata upādānopādātārāviti |",
  "SA10n1058:12": "ucyate |",
  "SA10n1058:13": "syādetadevam,",
  "SA10n1058:14": "yadi agnīndhane eva syātām, na tu staḥ |",
  "SA10n1058:15": "katham? iha yadi agnīndhane syātām,",
  "SA10n1058:16": "niyataṃ te ekatvena vā syātāmanyatvena vā?",
  "SA10n1058:17": "ubhayathā tu na yujyata ityāha -",
  "SA10n1058:18": "yadindhanaṃ sa cedagnirekatvaṃ kartṛkarmaṇoḥ |",
  "SA10n1058:19": "anyaścedindhanādagnirindhanādapyṛte bhavet ||1 ||",
  "SA10n1058:20": "tatra idhyate yat tadindhanam,",
  "SA10n1058:21": "dāhyaṃ kāṣṭhādikasaṃbhūtam |",
  "SA10n1058:22": "tasya dagdhā kartā agniḥ |",
  "SA10n1058:23": "tatra yadi tāvad yadindhanaṃ sa evāgniriti parikalpyate,",
  "SA10n1058:24": "tadā kartṛkarmaṇorekatvaṃ syāt |",
  "SA10n1058:25": "na caivaṃ dṛṣṭam ,",
  "SA10n1058:26": "ghaṭakumbhakārayośchettṛcchettavyayoścaikatvaprasaṅgāt,",
  "SA10n1058:27": "tasya cānabhyupagamāt |",
  "SA10n1058:28": "atha anyatvam,",
  "SA10n1058:29": "evamapi yadi indhanādanyo'gniḥ syāt,",
  "SA10n1058:30": "tadā indhananirapekṣasyāgnerupalabdhiḥ syāt |",
  "SA10n1058:31": "na hi ghaṭādanyaḥ paṭasta nnirapekṣo na dṛṣṭaḥ |",
  "SA10n1058:32": "na caivamindhananirapekṣo'gniriti na yuktametat ||1 ||",
  "SA10n1058:33": "api ca | yadi indhanādanyo'gniḥ syāt, tadānīm-",
  "SA10n1058:34": "nityapradīpta eva syādapradīpanahetukaḥ |",
  "SA10n1058:35": "punarārambhavaiyarthyamevaṃ cākarmakaḥ sati ||2 ||",
  "SA10n1058:36": "indhanātpṛthagbhūto'gniriṣyamāṇo nityapradīpta eva syāt,",
  "SA10n1058:37": "apradīpanahetukaśca syāt punarārambhavaiyarthyaṃ ca syāt,",
  "SA10n1058:38": "evaṃ ca sati akarmaka eva syāt ||2 ||",
  "SA10n1058:39": "amumevārthaṃ pratipādayitukāma āha -",
  "SA10n1058:40": "paratra nirapekṣatvādapradīpanahetukaḥ |",
  "SA10n1058:41": "punarārambhavaiyarthyaṃ nityadīptaḥ prasajyate ||3 ||",
  "SA10n1058:42": "iti | tatra pradīpyate taditi pradīpanamindhanam |",
  "SA10n1058:43": "pradīpanaṃ heturasyeti pradīpanahetuka,",
  "SA10n1058:44": "na pradīpanahetukaḥ apradīpanahetukaḥ |",
  "SA10n1058:45": "yadi pradīpanādanyo'gniḥ syāt,",
  "SA10n1058:46": "tadā indhananirapekṣaḥ syāt |",
  "SA10n1058:47": "yo hi yasmādanyaḥ ,",
  "SA10n1058:48": "sa tannirapekṣo dṛṣṭaḥ,",
  "SA10n1058:49": "ghaṭādiva paṭaḥ |",
  "SA10n1058:50": "tataśca paratra nirapekṣatvādapradīpana hetukaḥ syāt,",
  "SA10n1058:51": "pradīpanasāpekṣasya hi agneḥ tadabhāve syānnirvāṇam |",
  "SA10n1058:52": "yadā tu pradīpananirapekṣa,",
  "SA10n1058:53": "tadā nirvāṇapratyayavaikalyānnityapradīpta eva bhavet |",
  "SA10n1058:54": "nityapradīpte cāgnau sati agneraparinirvāṇārtha cāsya upādānasaṃdhukṣaṇādikaṃ vyarthameva syāt |",
  "SA10n1058:55": "evaṃ ca sati akarmako'gniḥ kartā syāt |",
  "SA10n1058:56": "na ca avidyamānakarmakasya kartṛtvaṃ vandhyāsutasyeva |",
  "SA10n1058:57": "tasmādindhanādagneranyatvamiti na yujyate ||3 ||",
  "SA10n1058:58": "atrāha - yadetaduktam -",
  "SA10n1058:59": "anyaścedindhanādagnirindhanādapyṛte bhavet |",
  "SA10n1058:60": "iti , tadayuktam |",
  "SA10n1058:61": "ihānyatve 'pi sati agnīndhanayorna vinaiva indhanena agnerastitvam |",
  "SA10n1058:62": "yasmājjvālāparigato'rtho dāhyatvalakṣaṇaḥ indhanam |",
  "SA10n1058:63": "tadāśrayeṇa ca agnirupalabhyate na pṛthak |",
  "SA10n1058:64": "yadā caitadevam,",
  "SA10n1058:65": "agnisaṃbandhādevendhanavyapadeśo bhavati,",
  "SA10n1058:66": "indhanāśrayeṇa cāgnirupalabhyate na pṛthak,",
  "SA10n1058:67": "tadā anyaścedindhanādagnirityādidoṣaprasaṅgasya nāstyevāvasara iti |",
  "SA10n1058:68": "asya pakṣasyāṣyayuktatāmudbhāvayannāha -",
  "SA10n1058:69": "tatraitasmādidhyamānamindhanaṃ bhavatīti cet |",
  "SA10n1058:70": "kenedhyatāmindhanaṃ tattāvanmātramidaṃ yadā ||4 ||",
  "SA10n1058:71": "yadi manyase jvālāparigato'rtho dāhyalakṣaṇaḥ indhanam,",
  "SA10n1058:72": "tadāśrayaścāgniriti,",
  "SA10n1058:73": "evamapi parikalpyamāne indhanamagnirdahatīti nopapadyate | yasmāt",
  "SA10n1058:74": "kenedhyatāmindhanaṃ tattāvanmātramidaṃ yadā |",
  "SA10n1058:75": "ihendhanamagnirdahatīti parikalpyamāne jvālāparigataṃ dāhyamindhanamiti,",
  "SA10n1058:76": "na caitadvayatirekeṇā paramagniṃ paśyāmo yenendhanaṃ dahyeta |",
  "SA10n1058:77": "yasmādetāvanmātramidamupalabhyate yaduta jvālāparigataṃ dāhyamātram |",
  "SA10n1058:78": "yadā caitadvayatirikto nāstyagniḥ,",
  "SA10n1058:79": "tadā kena tadindhanaṃ dāhyatām?",
  "SA10n1058:80": "tāvanmātramidaṃ yadā,",
  "SA10n1058:81": "idhyamānamātramidaṃ yadetyarthaḥ |",
  "SA10n1058:82": "tasmānnāgnirindhanaṃ dahati tadvayatiriktāgnyabhāvāt |",
  "SA10n1058:83": "yadā caivam,",
  "SA10n1058:84": "tadā kutaḥ kasyacijjvālāparigatiriti sa eva doṣo na vepate ||4 ||",
  "SA10n1058:85": "api ca | anyatvābhyupagame'gnīndhanayoridhyamānavyapadeśābhāvātkuta idhyamānamindhanam,",
  "SA10n1058:86": "kuto vā indhanamagnirdhakṣyatīti pratipādayannāha -",
  "SA10n1058:87": "anyo na prāpsyate'prāpto na dhakṣyatyadahan punaḥ |",
  "SA10n1058:88": "na nirvāsyatyanirvāṇaḥ sthāsyate vā svaliṅgavān ||5 ||",
  "SA10n1058:89": "yadi indhanādanyo'gniḥ syāt,",
  "SA10n1058:90": "so'nyatvādandhakāramivendhanaṃ na prāpnuyāt |",
  "SA10n1058:91": "na ca dhakṣyati aprāptatvādviprakṛṣṭadeśāvasthitamivetyabhiprāyaḥ |",
  "SA10n1058:92": "evaṃ ca idhyamānamindhanaṃ bhavatīti nopapannameva |",
  "SA10n1058:93": "tataśca agnernirvāṇaṃ na syāt |",
  "SA10n1058:94": "anirvāṇaśca svaliṅgavāneva sthāsyati,",
  "SA10n1058:95": "pradīpta ityarthaḥ |",
  "SA10n1058:96": "vāśabdo'vadhāraṇe draṣṭavyo vikalpārtho vā |",
  "SA10n1058:97": "svaliṅgavāneva agniḥ sthāsyati,",
  "SA10n1058:98": "yadi vā nāstyanyatvamagnerindhanāditi |",
  "SA10n1058:99": "samuccaye vā |",
  "SA10n1058:100": "anyo na prāpsyati na dhakṣyati na ca nirvāsyati svaliṅgavāṃśca sthāsyati |",
  "SA10n1058:101": "tasmādayuktamindhanādanyatvamagneḥ ||5 ||",
  "SA10n1058:102": "atrāha - ayuktamagnīndhanayoranyatvam,",
  "SA10n1058:103": "yasmānna prāpsyate'prāpto na dhakṣyatyadahan punarityādi,",
  "SA10n1058:104": "tadayuktam |",
  "SA10n1058:105": "dṛṣṭā hi anyatve strīpuruṣayoḥ prāptiḥ,",
  "SA10n1058:106": "evamagnīndhanayorapi bhaviṣyatīti | ucyate -",
  "SA10n1058:107": "anya evendhanādagnirindhanaṃ prāpnuyādyadi |",
  "SA10n1058:108": "strī saṃprāpnoti puruṣaṃ puruṣaśca striyaṃ yathā ||6 ||",
  "SA10n1058:109": "syādetadevam,",
  "SA10n1058:110": "yadi strīpuruṣavatparasparānapekṣā agnīndhanayoḥ siddhiḥ syāt ||6 ||",
  "SA10n1058:111": "na tvastītyāha -",
  "SA10n1058:112": "anya evendhanādagnirindhanaṃ kāmamāpnuyāt |",
  "SA10n1058:113": "agnīndhane yadi syātāmanyonyena tiraskṛte ||7 ||",
  "SA10n1058:114": "na tvevaṃ saṃbhavati yadindhananirapekṣo'gniḥ syāt,",
  "SA10n1058:115": "agninirapekṣaṃ cendhanamiti |",
  "SA10n1058:116": "tasmād dṛṣṭāntavaiyarthyam |",
  "SA10n1058:117": "anyonyāpekṣādhīnajanmanāṃ satyanyatve yeṣāṃ prāptiḥ siddhā,",
  "SA10n1058:118": "teṣāmeva dṛṣṭāntatveno pādānaṃ nyāyyaṃ syāt |",
  "SA10n1058:119": "te ca na saṃbhavantīti na yuktametadanyatve sati prāptirastīti ||7 ||",
  "SA10n1058:120": "atrāha - yadyapi agnīndhanayoḥ strīpuruṣavatparasparanirapekṣā siddhirnāsti,",
  "SA10n1058:121": "tathāpi parasparā pekṣā tāvadasti |",
  "SA10n1058:122": "tataśca astyevāgnīndhanayoḥ svarūpasiddhiḥ parasparasāpekṣatvāt |",
  "SA10n1058:123": "na hi avidyamānayorvandhyāputraduhitroḥ parasparāpekṣatā dṛṣṭeti |",
  "SA10n1058:124": "ucyate | evamapi -",
  "SA10n1058:125": "yadīndhanamapekṣyāgnirapekṣyāgniṃ yadīndhanam |",
  "SA10n1058:126": "kataratpūrvaniṣpannaṃ yadapekṣyāgnirindhanam ||8 ||",
  "SA10n1058:127": "asyendhanasya ayamagnirdāhakaḥ kartā,",
  "SA10n1058:128": "ityevaṃ yadi indhanamapekṣyāgnirvyavasthāpyate,",
  "SA10n1058:129": "asyānne ridamindhanaṃ karmetyevamagnimapekṣya yadīndhanam,",
  "SA10n1058:130": "tat kataradanayoḥ pūrvaniṣpannam ?",
  "SA10n1058:131": "kimindhanaṃ yadapekṣyāgni syāt,",
  "SA10n1058:132": "uta agniryamapekṣyendhanaṃ syāt?",
  "SA10n1058:133": "tatra yadi indhanaṃ pūrvaniṣpannamiti kalpyate,",
  "SA10n1058:134": "tadayuktam,",
  "SA10n1058:135": "agninirapekṣasya anidhyamānasyendhanatvābhāvāt,",
  "SA10n1058:136": "tṛṇādeḥ sarvasya caiva indhanatvaprasaṅgāt |",
  "SA10n1058:137": "atha pūrvamagniḥ paścādindhanamiti,",
  "SA10n1058:138": "tadapyayuktam,",
  "SA10n1058:139": "indhanātpūrvasiddhasyāgnerasaṃbhavāt,",
  "SA10n1058:140": "nirhetukatvaprasaṅgāt |",
  "SA10n1058:141": "paścāccāpekṣayā niṣprayojanatvāt |",
  "SA10n1058:142": "tasmānnāsti atra kiṃcitpūrvasiddhaṃ yadapekṣya itarasya siddhi syāt ||8 ||",
  "SA10n1058:143": "athāpi manyase - pūrvamindhanaṃ paścādagniriti, evamapi",
  "SA10n1058:144": "yadīndhanamapekṣyāgniragneḥ siddhasya sādhanam |",
  "SA10n1058:145": "bhaviṣyati |",
  "SA10n1058:146": "yadi indhanamapekṣyāgnirbhaviṣyatīti parikalpyate,",
  "SA10n1058:147": "evaṃ tarhi siddhasya sato'gneḥ punarapi sādhanaṃ syāt |",
  "SA10n1058:148": "vidyamānasyaiva padārthasya siddharūpasyāpekṣā yujyate |",
  "SA10n1058:149": "na hi avidyamāno devadatto gṛhe kaṃcidapekṣate |",
  "SA10n1058:150": "evaṃ yadi agnirvidyamāno na syāt,",
  "SA10n1058:151": "nāsāvindhanamapekṣate |",
  "SA10n1058:152": "tasmādastitvamagne rambhupeyam |",
  "SA10n1058:153": "tadā ca kimasya indhanasyāpekṣayā punaḥ kartavyam?",
  "SA10n1058:154": "na hi siddho'gniḥ punarindhanena kartavyo yadarthamindhanāpekṣāsāphalyaṃ syāt |",
  "SA10n1058:155": "tasmādindhanamapekṣyāgnirbhavatīti na yuktam |",
  "SA10n1058:156": "api ca | yadi indhanamapekṣyāgnirbhavatīti parikalpyate -",
  "SA10n1058:157": "evaṃ satīndhanaṃ cāpi bhaviṣyati niragnikam ||9 ||",
  "SA10n1058:158": "yadi indhanamasiddhaṃ syāt,",
  "SA10n1058:159": "naiva tadagninā apekṣyeta,",
  "SA10n1058:160": "asiddhasyāpekṣāyogāt |",
  "SA10n1058:161": "tasmānniragnikasyendhanasya siddhirabhyupeyā,",
  "SA10n1058:162": "na caivametaditi na yuktametaditi ||9 ||",
  "SA10n1058:163": "atha matam-yaugapadyenaiva indhanasiddhayā agnisiddhiḥ,",
  "SA10n1058:164": "agnisiddhayā ca indhanasiddiḥ |",
  "SA10n1058:165": "tataśca ekasyāpi pūrvasiddhayanabhyupagamāt,",
  "SA10n1058:166": "tatra yaduktam -",
  "SA10n1058:167": "kataratpūrvaniṣpannaṃ yadapekṣyāgnirindhanam |",
  "SA10n1058:168": "iti, tadayuktamiti |",
  "SA10n1058:169": "ucyate |",
  "SA10n1058:170": "evamapīṣyamāṇe ubhayasyāpi nāsti siddhiḥ | yasmāt -",
  "SA10n1058:171": "yo'pekṣya sidhyate bhāvastamevāpekṣya sidhyati |",
  "SA10n1058:172": "yadi yo'pekṣitavyaḥ sa sidhyatāṃ kamapekṣya kaḥ ||10 ||",
  "SA10n1058:173": "tatra yadi yaḥ agnyākhyo bhāvaḥ yamindhanākhyaṃ bhāvamapekṣya sidhyati,",
  "SA10n1058:174": "indhanākhyaśca bhāvaḥ yo'gninā ātmasiddhayarthamapekṣitavyaḥ,",
  "SA10n1058:175": "sa yadi tameva agnyākhyaṃ padārthamapekṣya sidhyati,",
  "SA10n1058:176": "kathyatāmidānīṃ sidhyatāṃ kamapekṣya kaḥ iti |",
  "SA10n1058:177": "yadā ca agnyabhāve sati indhanasya siddhireva nāsti,",
  "SA10n1058:178": "tadā akāraṇasyendhanasyābhāvāt kutastaddhetuko'gniḥ prasetsyati?",
  "SA10n1058:179": "evaṃ ya indhanākhyo bhāvaḥ yamagnyākhyaṃ bhāvamapekṣya sidhyati,",
  "SA10n1058:180": "agnyākhyaśca bhāvo yaḥ indhanākhyena ātmasiddhayarthamapekṣitavyaḥ,",
  "SA10n1058:181": "sa yadi tamevendhanākhyaṃ bhāvamapekṣya sidhyati,",
  "SA10n1058:182": "kathyatāṃ kimidānīṃ sidhyatāṃ kamapekṣya kaḥ iti |",
  "SA10n1058:183": "yadā hi indhanābhāve sati agneḥ siddhirnāsti,",
  "SA10n1058:184": "tadā niṣkāraṇasyāgnerabhāvāt kutastaddhetuka- mindhanam? ||10 ||",
  "SA10n1058:185": "itaśca agnīndhanayoḥ parasparāpekṣayāpi siddhirasatī,",
  "SA10n1058:186": "siddhāsiddhayorapekṣābhāvāditi pratipādayannāha -",
  "SA10n1058:187": "yo'pekṣya sidhyate bhāvaḥ so'siddho'pekṣate katham |",
  "SA10n1058:188": "athāpyapekṣate siddhastvapekṣāsya na yujyate ||11 ||",
  "SA10n1058:189": "yo hi agnyākhyo bhāvaḥ indhanākhyaṃ bhāvamapekṣya sidhyati,",
  "SA10n1058:190": "saḥ asiddho vā indhanamapekṣate siddho vā?",
  "SA10n1058:191": "yadi asiddhaḥ,",
  "SA10n1058:192": "tadā asiddhatvāt kharaviṣāṇavannendhanamapekṣeta |",
  "SA10n1058:193": "atha siddhaḥ,",
  "SA10n1058:194": "siddhatvāt kimasyendhanāpekṣayā?",
  "SA10n1058:195": "na hi siddhaṃ punarapi sādhyate vaiyarthyāt |",
  "SA10n1058:196": "evamindhane'pi vācyam |",
  "SA10n1058:197": "tasmānnāgnīndhanayoḥ parasparāpekṣayā yaugapadyena vā siddhiriti ||11 ||",
  "SA10n1058:198": "yataścaivam, tasmāt-",
  "SA10n1058:199": "apekṣyendhanamagnirna",
  "SA10n1058:200": "atha syāt- anapekṣyāgnistarhi bhaviṣyatīti |",
  "SA10n1058:201": "etadapi na yuktamityāha -",
  "SA10n1058:202": "nānapekṣyāgnirindhanam |",
  "SA10n1058:203": "anyatvapratiṣedhādahetukatvaprasaṅgācca |",
  "SA10n1058:204": "yathā ca agnirapekṣya vā anapekṣya vā indhanaṃ saṃbhavati,",
  "SA10n1058:205": "evamindhanamapītyāha -",
  "SA10n1058:206": "apekṣyendhanamagniṃ na nānapekṣyāgnimindhanam ||12 ||",
  "SA10n1058:207": "etacca anantarameva gatārthatvānna punarucyate ||12 ||",
  "SA10n1058:208": "atrāha-kimanayā asmākamatisūkṣmekṣikayā prayojanam,",
  "SA10n1058:209": "ye vayaṃ brūmaḥ -yasmādagninā idhyamānamindhanaṃ pratyakṣata upalabhyate,",
  "SA10n1058:210": "tasmātte eva agnīndhane iti |",
  "SA10n1058:211": "ucyate |",
  "SA10n1058:212": "syādetadevam,",
  "SA10n1058:213": "yadi agnirindhanaṃ dahet |",
  "SA10n1058:214": "yadi indhane'gniḥ saṃbhavet,",
  "SA10n1058:215": "sa indhanaṃ dahet |",
  "SA10n1058:216": "na tu saṃbhavatītyāha -",
  "SA10n1058:217": "āgacchatyanyato nāgnirindhane'gnirna vidyate |",
  "SA10n1058:218": "indhanavyatiriktāttāvatkutaścidanyato'gnerāgamanaṃ nāsti,",
  "SA10n1058:219": "tasya adṛṣṭatvāt |",
  "SA10n1058:220": "nirindhanasya cāhetukasyāgnerāgamanābhāvāt,",
  "SA10n1058:221": "sendhanasya cāgamane prayojanābhāvāt,",
  "SA10n1058:222": "tatrāpi cendhane tulyaparyanuyogāt,",
  "SA10n1058:223": "anavasthāprasaṅgācca āgacchatyanyato nāgniḥ |",
  "SA10n1058:224": "tathā indhane'pyagnirna saṃbhavati tatrānupalabhyamānatvāt |",
  "SA10n1058:225": "atha syāt - vidyamānasyāpi mūlodakādivadabhivyañjakapratyayavaikalyātpūrvamanupalabhyamānatvam,",
  "SA10n1058:226": "araṇinigharṣaṇādabhivyañjakapratyayasaṃbhavāttu paścādupalabdhiriti |",
  "SA10n1058:227": "idameva tāvatsaṃpradhāryate -kiṃ punarmūlodakādīnāmabhivyañjakaiḥ pratyayaiḥ kriyata iti |",
  "SA10n1058:228": "tatra svarūpaṃ tāvanna kriyate vidyamānatvāt abhivyaktiḥ kriyata iti cet,",
  "SA10n1058:229": "keyamabhivyaktirnāma?",
  "SA10n1058:230": "prakāśateti cet,",
  "SA10n1058:231": "evaṃ tarhi saiva kriyate pūrvamavidyamānatvādasyāḥ |",
  "SA10n1058:232": "satkāryavādatyāgaścaivaṃ jāyate abhivyakteḥ pūrvamavidyamānatvātpaścācca bhāvāt |",
  "SA10n1058:233": "svarūpasya cotpattipratyayanirapekṣatvātkhapuṣpavadabhivyaktipratyayasāpekṣatāpi na syāt |",
  "SA10n1058:234": "api ca iyamabhivyaktirabhivyaktasya vā bhāvasya parikalpyeta anabhivyaktasya vā?",
  "SA10n1058:235": "tatra tāvad yadabhivyaktaṃ tannābhivyajyate,",
  "SA10n1058:236": "tasyābhivyaktivaiyarthyāt aniṣṭadoṣaprasaṅgācca |",
  "SA10n1058:237": "anabhivyaktamapi nābhivyajyate khapuṣpavadanabhivyaktatvāt |",
  "SA10n1058:238": "ityevamabhivyaktirna saṃbhavati ||",
  "SA10n1058:239": "athāpi syāt - vidyamānasyaiva pratyayaiḥ sthaulyaṃ kriyate iti ,",
  "SA10n1058:240": "evamapi yadeva sthaulyaṃ pūrvaṃ nāstīti tadeva kriyata iti kutaḥ sthaulyāpādanamabhivyaktiḥ?",
  "SA10n1058:241": "saukṣmyasya ca nirhetukasyāsaṃbhavāt kasya sthūlatāpādanādabhivyaktiḥ syāditi |",
  "SA10n1058:242": "tadevaṃ sarvathā indhane agnerna saṃbhava iti indhane'gnirna vidyate |",
  "SA10n1058:243": "na cāvidyamānāgninā indhanasya dahanamupajāyate ityasatyamevaitadupalabhate bhavān |",
  "SA10n1058:244": "api ca | yathā pūrvaṃ gatāgatagamyamānānāṃ dūṣaṇamuktam -",
  "SA10n1058:245": "atrendhane śeṣamuktaṃ gamyamānagatāgataiḥ || 13 ||",
  "SA10n1058:246": "agninā indhanaṃ dahyamānamupalabhyate ityatra indhanaprastāve śeṣaṃ dūṣaṇaṃ gamyamānagatāgama dūṣaṇena veditavyam,",
  "SA10n1058:247": "uktapāṭhaviparyayeṇa -",
  "SA10n1058:248": "dagdhaṃ na dahyate tāvadadagdhaṃ naiva dahyate |",
  "SA10n1058:249": "dagdhādagdhavinirmuktaṃ dahyamānaṃ na dahyate ||",
  "SA10n1058:250": "ityādinā | yata evam,",
  "SA10n1058:251": "ato nāstyagninā indhanasya dahanamiti veditavyam ||13 ||",
  "SA10n1058:252": "idānīṃ yathopapāditamarthaṃ nigamayannāha -",
  "SA10n1058:253": "indhanaṃ punaragnirna nāgniranyatra cendhanāt |",
  "SA10n1058:254": "nāgnirindhanavānnāgnāvindhanāni na teṣu saḥ ||14 ||",
  "SA10n1058:255": "tatra",
  "SA10n1058:256": "yadindhanaṃ sa cedagnirekatvaṃ kartṛkarmaṇoḥ |",
  "SA10n1058:257": "bhavet, ityanena agnīndhanayorakatvapratiṣedhāt",
  "SA10n1058:258": "indhanaṃ punaragnirna,",
  "SA10n1058:259": "anyaścedindhanādagnirindhanādapyṛte bhavet |",
  "SA10n1058:260": "ityādinā anyatvasya pratiṣedhāt",
  "SA10n1058:261": "nāgniranyatra cendhanāt |",
  "SA10n1058:262": "tattvānyatvobhayapakṣapratiṣedhādeva tadvatpakṣādhārādheyapakṣāṇāmapyarthataḥ pratiṣiddhatvāttānapi nigamayannāha -",
  "SA10n1058:263": "nāgnirindhanavānnāgnāvindhanāni na teṣu saḥ |",
  "SA10n1058:264": "iti | tatrāgnirindhanavānna bhavati |",
  "SA10n1058:265": "indhanamasyāsmin vā vidyata iti vyatirekeṇa vā vyutpādena avyatirekeṇa vā |",
  "SA10n1058:266": "tatra vyatirekeṇa - tadyathā gomān devadattaḥ |",
  "SA10n1058:267": "avyatirekeṇa - buddhimān devadatto rūpavānityādi |",
  "SA10n1058:268": "agnīndhanayośca pakṣadvayasyāpi pratiṣiddhatvādindhanavānagniriti pratiṣedho vihitaḥ |",
  "SA10n1058:269": "anyacca |",
  "SA10n1058:270": "kuṇḍaṃ dadhna ādhāratāṃ pratipadyate |",
  "SA10n1058:271": "na cendhanādanyatvamagnerastīti nāgnāvindhanānīti yujyate |",
  "SA10n1058:272": "nāpi indhane'styagniḥ,",
  "SA10n1058:273": "anyatvapratiṣedhāditi |",
  "SA10n1058:274": "evamādhārādheyatāpratiṣedho'pyarthata upapādita eva ||14 ||",
  "SA10n1058:275": "yathā cāgniḥ pañcadhā vicāryamāṇo na saṃbhavati,",
  "SA10n1058:276": "evamātmāpi,",
  "SA10n1058:277": "ityatidiśannāha -",
  "SA10n1058:278": "agnīndhanābhyāṃ vyākhyāta ātmopādānayoḥ kramaḥ |",
  "SA10n1058:279": "sarvo niravaśeṣeṇa",
  "SA10n1058:280": "tatra upādīyate ityupādānaṃ pañcopādānaskandhāḥ |",
  "SA10n1058:281": "yastānupādāya prajñapyate,",
  "SA10n1058:282": "sa upādātā grahītā niṣpādaka ātmetyucyate |",
  "SA10n1058:283": "ahaṃkāraviṣayatvādāhita utpādito'haṃmāno'sminniti |",
  "SA10n1058:284": "tadasyātmana upādānasya ca yaḥ kramaḥ siddhiḥ,",
  "SA10n1058:285": "sa sarvo'gnīndhanābhyāṃ vyākhyāto'vagantavyo niravaśeṣeṇa ||",
  "SA10n1058:286": "kaḥ punaḥ sarvasya niravaśeṣasya ca bhedaḥ?",
  "SA10n1058:287": "sarvagrahaṇenaiva pañca pakṣāḥ samanantaraprakrānta abhisaṃbadhyante |",
  "SA10n1058:288": "sarve ete pañcāpi pakṣāḥ agnīndhanavadātmopādānayorapyavikalā ḍhaukanīyāḥ |",
  "SA10n1058:289": "yaścaiyā pratipādane upapattikramaḥ prāgupavarṇitaḥ,",
  "SA10n1058:290": "tena niravaśeṣeṇa ātmopādānayoḥ pratiṣedho veditavyaḥ ityanena sarvātmanā pratiṣedhasāmyamagnīndhanābhyāmātmopādānayorveditavyamityupadarśanārthaṃ sarvo nirava śeṣeṇetyāha |",
  "SA10n1058:291": "tatra yadevopādānaṃ sa eva ātmā,",
  "SA10n1058:292": "ityevaṃ kartṛkarmaṇorekatvaprasaṅgānna yujyate nāpyanyadupādānamanya upādātā,",
  "SA10n1058:293": "skandhavyatirekeṇāpyātmopalabdhiprasaṅgāt,",
  "SA10n1058:294": "paratra nirapekṣatvā dityādiprasaṅgācca |",
  "SA10n1058:295": "ekatvānyatvapratiṣedhācca skandhavānaṣyātmā na bhavati |",
  "SA10n1058:296": "anyatvābhāvācca nātmani skandhā na skandheṣvātmā |",
  "SA10n1058:297": "yata evaṃ pañcasu prakāreṣu ātmano na sattvam,",
  "SA10n1058:298": "tasmātkarmakārakavadeva ātmopādānayoḥ parasparāpekṣikī siddhiriti sthitam ||",
  "SA10n1058:299": "yaścāyamātmopādānayoḥ kramaḥ,",
  "SA10n1058:300": "sa nānayoreva, kiṃ tarhi -",
  "SA10n1058:301": "sārghaṃ ghaṭapaṭādibhiḥ ||15 ||",
  "SA10n1058:302": "niravaśeṣaiḥ padārthaiḥ sarvathā vyākhyāto veditavyaḥ |",
  "SA10n1058:303": "ghaṭādayo hi kāryakāraṇabhūta avayavāvayavibhūtā lakṣaṇalakṣyabhūtā guṇnaguṇibhūtā vā syuḥ |",
  "SA10n1058:304": "tatra mṛddaṇḍacakrasūtrasalilakulālakaravyāyāmādayo ghaṭasya kāraṇabhūtāḥ,",
  "SA10n1058:305": "ghaṭaḥ kāryabhūtaḥ |",
  "SA10n1058:306": "kapālādayo nīlādayo vā avayavabhūtāḥ ghaṭo'vayavī |",
  "SA10n1058:307": "pṛthubudhnalambauṣṭhadīrghagrīvatvādīni lakṣaṇāni ghaṭo lakṣyaḥ |",
  "SA10n1058:308": "śyāmatvādayo guṇāḥ, ghaṭo guṇī |",
  "SA10n1058:309": "ityevaṃ vyavasthāpya agnīndhanavat kramo yojyaḥ |",
  "SA10n1058:310": "eṣāṃ ca ghaṭādīnāmātmopādānayośca madhyamakāvatāraprakaraṇād vyākhyānamavaseyam ||15 ||",
  "SA10n1058:311": "tadevaṃ karmakārakavadātmopādānayorghaṭādīnāṃ ca parasparāpekṣikyāṃ siddhau vyavasthitāyāṃ tathā gatavacanāviparītārthāvabodhābhimānitayā tīrthyamatopakalpitapadārthavyavasthāṃ saugatapravacanārthatvenopanīya atimūḍhatayā -",
  "SA10n1058:312": "ātmanaśca satattvaṃ ye bhāvānāṃ ca pṛthakpṛthak |",
  "SA10n1058:313": "nirdiśanti na tānmanye śāsanasyārthakovidān ||16 ||",
  "SA10n1058:314": "tatra saha tena vartata iti satat,",
  "SA10n1058:315": "satato bhāvaḥ satattvam,",
  "SA10n1058:316": "apṛthaktvam,",
  "SA10n1058:317": "ananyatvam ekatvamityarthaḥ |",
  "SA10n1058:318": "tadetat satattvaṃ ye varṇayanti,",
  "SA10n1058:319": "na tānācāryaḥ śāsanārthapaṇḍitān manyate |",
  "SA10n1058:320": "tadyathā - ātmā upādānena prajñapyate yena,",
  "SA10n1058:321": "sahaiva tenopādānena saṃbhavati |",
  "SA10n1058:322": "sa na pṛthak |",
  "SA10n1058:323": "avyatirekeṇaiva bhavatītyarthaḥ |",
  "SA10n1058:324": "evaṃ yena kāraṇena mṛdādinā ghaṭaḥ prajñapyate,",
  "SA10n1058:325": "tadavyatirekeṇaiva sa bhavati, na pṛthak |",
  "SA10n1058:326": "evamātmano bhāvānāṃ ca satattvaṃ ye varṇayanti,",
  "SA10n1058:327": "na te paramagambhīrasya pratītyasamutpādastha śāśvatocchedarahitasya upādāyaprajñaptyabhidhānasya tattvaṃ paśyanti |",
  "SA10n1058:328": "pṛthak pṛthak ca ye nirdiśanti,",
  "SA10n1058:329": "pṛthagityātmānam,",
  "SA10n1058:330": "pṛthagupādānam,",
  "SA10n1058:331": "pṛthak kāryam,",
  "SA10n1058:332": "pṛthak kāraṇam,",
  "SA10n1058:333": "ityādinā anyatvaṃ paśyanti,",
  "SA10n1058:334": "amūnapi na śāsanasyārthakovidānācāryo manyate | yathoktam -",
  "SA10n1058:335": "ekatvānyatvarahitaṃ pratiśrutkopamaṃ jagat |",
  "SA10n1058:336": "saṃkrāntimāsādya gataṃ buddhavāṃstvamaninditaḥ ||",
  "SA10n1058:337": "evaṃ ca agnīndhanaparīkṣayā adhigatadharmatattvaparamasya yoginaḥ kalpenākālālipsitairapi naiva vapurdahyate rāgadveṣamohahutāśanairapi vā iti |",
  "SA10n1058:338": "yathoktaṃ bhagavatā -",
  "SA10n1058:339": "yatha gagaṇu na jātu dagdhapūrvaṃ",
  "SA10n1058:340": "subahubhi kalpaśatairhi dahyamānam |",
  "SA10n1058:341": "gaganasama vijānamāna dharmān",
  "SA10n1058:342": "so'pi na dahyati jātu sāgnimadhye ||",
  "SA10n1058:343": "sarvi hi jvalamāṇi buddhakṣetre",
  "SA10n1058:344": "praṇidhi karoti samādhiye sthihitvā |",
  "SA10n1058:345": "jvalata ayu praśāmyatāmaśeṣa",
  "SA10n1058:346": "pṛthivi vinaśyipi naivasyānyathātvam ||",
  "SA10n1058:347": "araṇiṃ yatha cottarāraṇiṃ",
  "SA10n1058:348": "hastavyāyāmu trayebhi saṃgatiḥ |",
  "SA10n1058:349": "iti pratyayato'gni jāyate",
  "SA10n1058:350": "jātu kṛtu kārya laghū nirudhyate ||",
  "SA10n1058:351": "atha paṇḍitu kaści mārgate",
  "SA10n1058:352": "kuta ayamāgatu kutra yāti vā |",
  "SA10n1058:353": "vidiśo diśa sarvi mārgato",
  "SA10n1058:354": "nāgatirnāsya gatiśca labhyati ||",
  "SA10n1058:355": "skandhāyatanāni dhātavaḥ",
  "SA10n1058:356": "śūnya ādhyātmika śūnya bāhirāḥ |",
  "SA10n1058:357": "sarvātmaviviktanālayā",
  "SA10n1058:358": "dharma ākāśasabhāvalakṣaṇāḥ ||",
  "SA10n1058:359": "imu īdṛśa dharmalakṣaṇā",
  "SA10n1058:360": "buddha dīpaṃkaradarśane tvayā ||",
  "SA10n1058:361": "anubuddha yatha tvayātmanā",
  "SA10n1058:362": "tatha bodhehi sadevamānuṣān ||",
  "SA10n1058:363": "viparītaabhūtakalpitai",
  "SA10n1058:364": "rāgadoṣaiḥ paridahyate jagat |",
  "SA10n1058:365": "kṛpameghaśamāmbuśītalāṃ",
  "SA10n1058:366": "muñca dhārāmamṛtasya nāyaka ||",
  "SA10n1058:367": "iti vistaraḥ ||",
  "SA10n1058:368": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1058:369": "agnīndhanaparīkṣā nāma daśamaṃ prakaraṇam ||"
}