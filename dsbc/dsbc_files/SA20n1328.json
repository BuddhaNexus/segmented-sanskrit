{
  "SA20n1328:0": "parigrahapaṭalam",
  "SA20n1328:1": "tatra sarvāsu vihāragatāsu bodhisattvacaryāsu bodhisattvānāṃ samāsataḥ ṣaḍvidhaḥ samyaktvaparigraho veditavyaḥ |",
  "SA20n1328:2": "sakṛtsarvasattvaparigrahaḥ |",
  "SA20n1328:3": "adhipatyaparigrahaḥ |",
  "SA20n1328:4": "upādānaparigrahaḥ |",
  "SA20n1328:5": "dīrghakālikaḥ |",
  "SA20n1328:6": "adīrghakālikaḥ |",
  "SA20n1328:7": "caramaśca parigrahaḥ |",
  "SA20n1328:8": "prathama eva cittotpāde bodhisattvena sarvaḥ sattvadhātuḥ kalatrabhāvena parigṛhītaḥ |",
  "SA20n1328:9": "eṣāṃ mayā yathāśakti yathābalaṃ sarvākārahitasukhopasaṃhāraḥ karaṇīya iti |",
  "SA20n1328:10": "tathaiva ca karoti |",
  "SA20n1328:11": "ayaṃ bodhisattvasya sakṛt sarvasattvaparigrahaḥ |",
  "SA20n1328:12": "svāmibhūtasya mātāpitṛputradāradāsīdāsakarmakarapauruṣeyaparigrahe rājabhūtasya ca rājyajane bodhisattvasyādhipatyaparigrahasaṃjñā |",
  "SA20n1328:13": "sa ca tasminparigrahe parigrahānurūpayā kriyayā bodhisattvānurūpayā pravartate |",
  "SA20n1328:14": "mātāpitarañca kuśalamūle sanniyojayati vividhairupāyaiḥ |",
  "SA20n1328:15": "kālena ca kālaṃ pūjopasthānaṃ karoti |",
  "SA20n1328:16": "kṛtajñaśca bhavati kṛtavedī |",
  "SA20n1328:17": "cittānuvartakaśca mātāpitrorbhavati |",
  "SA20n1328:18": "dharmeṣvartheṣu tadvaśavartī |",
  "SA20n1328:19": "putradāradāsīdāsādīnāṃ kālena kālaṃ samyagbhaktaprāvaraṇamanuprayacchati |",
  "SA20n1328:20": "karmāntaiścaināṃ na bādhate |",
  "SA20n1328:21": "vyatikramañcaiṣāṃ kṣamate |",
  "SA20n1328:22": "glānānāñca samyakglānopasthānaṃ karoti |",
  "SA20n1328:23": "kuśale caināṃ sanniyojayati |",
  "SA20n1328:24": "kālena ca kālaṃ vaiśeṣikeṇa lābhena priyavāditayā copavatsayati na caiṣu dāsadāsīsaṃjñāṃ karoti |",
  "SA20n1328:25": "ātmavaccaināṃ viśeṣeṇa vā paripālayati |",
  "SA20n1328:26": "rājyajane punā rājabhūto bodhisattvaḥ adaṇḍenāśastreṇa rājyaṃ kārayati |",
  "SA20n1328:27": "dharmeṇa bhogānupasaṃharati |",
  "SA20n1328:28": "anvayāgatañca rājyaṃ paribhuṃkte |",
  "SA20n1328:29": "na pararāṣṭraṃ sahasā balenākrāmati |",
  "SA20n1328:30": "yathāśakti ca yathābalaṃ sattvān pāpānnivārayati |",
  "SA20n1328:31": "pitṛbhūtaśca bhavati prajānām |",
  "SA20n1328:32": "saṃvibhāgaśīlaśca bhavati parasattvānāmapi prāgeva svabhṛtyānām |",
  "SA20n1328:33": "anabhidrohī ca bhavati satyavādī ca |",
  "SA20n1328:34": "vadhabandhanadaṇḍanacchedanatāḍanādi-sattvotpīḍā vivarjitāḥ |",
  "SA20n1328:35": "tatra samyaggaṇaparikarṣaṇaṃ bodhisattvasyopādānaparigraha ityucyate |",
  "SA20n1328:36": "sa dvābhyāṃ kāraṇābhyāṃ samyak pariṣadaṃ parigṛhṇāti |",
  "SA20n1328:37": "nirāmiṣacittena parigṛhṇāti |",
  "SA20n1328:38": "samyak ca svārthe prayojayati |",
  "SA20n1328:39": "na mithyāprayogeṇa vipratipādayati |",
  "SA20n1328:40": "sarvasmiṃśca parigrahe samacitto bhavati na pakṣapatitaḥ |",
  "SA20n1328:41": "na ca teṣāmantike dharmamātsaryaṃ karoti na cācāryamuṣṭim |",
  "SA20n1328:42": "na ca teṣāmantikādupasthānaparicaryāṃ pratyāśaṃsate |",
  "SA20n1328:43": "kuśalakāmatayā tu svayaṃ kurvatāṃ na nivārayati teṣāmeva-puṇyasambhāropacayanimittam kālaṃ ca prāpya svayamevateṣāmupasthānaparicaryākartā bhavati |",
  "SA20n1328:44": "avyutpannañcaiṣāmārthaṃ vyutpādayati |",
  "SA20n1328:45": "vyutpañca paryavadāpayati |",
  "SA20n1328:46": "utpannotpannañca saṃśayaṃ nāśayati |",
  "SA20n1328:47": "kaukṛtyañca prativinoda yati |",
  "SA20n1328:48": "gambhīraṃ cārthapadaṃ prajñayā pratividhya kālena kālaṃ saṃprakāśayati |",
  "SA20n1328:49": "samaduḥkhasukhī ca tairbhavati |",
  "SA20n1328:50": "ātmanaścāntikāt teṣāmarthe āmiṣahetoradhikena vyāpāreṇa samanvāgato bhavati |",
  "SA20n1328:51": "kālena ca kālameṣāṃvyatikrame samyakcodako bhavati |",
  "SA20n1328:52": "kālena ca nyāyenāvasādakaḥ |",
  "SA20n1328:53": "vyādhitāṃścaitāṃ vimanaskaṃ vā sarvathā nābhyupekṣate vyādhipraśamāya daurmanasyāpagamāya |",
  "SA20n1328:54": "hīnāṃścainān rūpasmṛtivīryajñānādibhirna paribhavati |",
  "SA20n1328:55": "kālena ca kālaṃ teṣāṃ khedamanupraviśya yuktarūpaṃ dharmaṃ deśayati |",
  "SA20n1328:56": "kālena ca kālameṣāmālambane samyagavavādamanuprayacchati |",
  "SA20n1328:57": "vimardasahiṣṇuśca bhavatyasaṃkṣobhyaḥ |",
  "SA20n1328:58": "taiśca saha tulyavṛttasamācāro bhavatyadhiko vā [na] nyūnaḥ |",
  "SA20n1328:59": "lābhasatkāre ca niṣpṛho bhavati |",
  "SA20n1328:60": "kāruṇikaśca bhavati |",
  "SA20n1328:61": "anuddhataścācapalaśca śalīdṛṣṭyācārājīvasampannaśca bhavati |",
  "SA20n1328:62": "uttānamukhavarṇaśca [bhavati | ]",
  "SA20n1328:63": " vigatabhṛkuṭiḥ peśalo madhurabhāṇī pūrvābhilāpī smitapūrvaṅgamaḥ |",
  "SA20n1328:64": "satatasamitamabhiyuktaśca bhavati |",
  "SA20n1328:65": "kuśalapakṣe |",
  "SA20n1328:66": "pramādakausīdyāpagataḥ |",
  "SA20n1328:67": "tathaiva pariṣado'nu śikṣaṇārthamātmaviśeṣatā-gamanatāyai ca |",
  "SA20n1328:68": "na ca bodhisattvaḥ sarvaṃ kālaṃ pariṣadupādānaṃ karoti |",
  "SA20n1328:69": "naiva na karoti |",
  "SA20n1328:70": "na cānyathā karoti |",
  "SA20n1328:71": "tatra ye mṛduke paripāke vyavasthitāḥ sattvāste bodhisattvasya dīrghakālikamupādānamityucyante cireṇa kālena viśuiddhibhavyatayā |",
  "SA20n1328:72": "ye punarmadhye paripāke vyavasthitāste'dīrghakālikamupādānamityucyante na cireṇa viśuddhibhavyatayā |",
  "SA20n1328:73": "ye punaḥ sattvā adhimātre paripāke vyavasthitāste bodhisattvasya caramamupādānamityucyante tasminneva janmani viśuddhibhavyatayā |",
  "SA20n1328:74": "ityayaṃ ṣaḍvidhaḥ samyaksattvaparigraho bodhisattvānām |",
  "SA20n1328:75": "yena parigraheṇātītānāgatapratyutpannā bodhisattvāḥ sattvān parigṛhītavantaḥ parigrahīṣyanti parigṛhṇanti vā |",
  "SA20n1328:76": "punaḥ nāstyata uttari nāsto bhūyaḥ |",
  "SA20n1328:77": "evañca samyaksattvaparigrahavṛttānāṃ bodhisattvānāṃ dvādaśasambādhasaṃkaṭaprāptayo veditavyāḥ |",
  "SA20n1328:78": "tāsu ca vicakṣaṇena bodhisattvena bhavitavyam |",
  "SA20n1328:79": "vyatikramavyavasthiteṣu sattveṣu yudi vā bādhanaṃ yadi vā'dhyupekṣaṇā bodhisattvasya saṃbādhasaṃkaṭaprāptiḥ kaṭukena ca prayogeṇa sattve samudācāraḥ svasya cāśayasya kleśārakṣāsambādhasaṃkaṭaprāptiḥ |",
  "SA20n1328:80": "alpake ca deyadharme saṃvidyamāne bahūnāṃ yācakānāṃ sammukhībhāvo yācanāya saṃbādhasaṃkaṭaprāptiḥ |",
  "SA20n1328:81": "ekātmakasya cāsya bahūnāṃ sattvānāṃ kṛtyeṣu vicitreṣūtpanneṣu sahāyībhāvayācanā saṃbādhasaṃkaṭaprāptiḥ |",
  "SA20n1328:82": "pramādasthānīyā ca śubhā laukikī samāpattirdevalokotpattiścākarmaṇyacetasaḥ saṃbādhasaṃkaṭaprāptiḥ |",
  "SA20n1328:83": "sattvārthakriyārthinaśca sattvārthakaraṇāsamarthatā saṃbādhasaṃkaṭaprāptiḥ |",
  "SA20n1328:84": "mūḍhaśaṭhakhaṭhuṃkeṣu sattveṣu dharmasya deśanā vādhyupekṣaṇā vā saṃbādhasaṃkaṭaprāptiḥ |",
  "SA20n1328:85": "saṃsāre ca nityakālaṃ doṣadarśanaṃ saṃsārāparityāgaśca saṃbādhasaṃkaṭaprāptiḥ |",
  "SA20n1328:86": "aviśuddhe'dhyāśaye muṣitasmṛte maraṇaṃ saṃbādhasaṃkaṭaprāptiḥ |",
  "SA20n1328:87": "aviśuddhe cādhyāṣaye parairagrasya parama-priyasya vastuno yācanā saṃbādhasaṃkaṭaprāptiḥ nānādhibhinnamatānāṃ nānādhimuktikānāṃ sattvānāṃ saṃjñaptikā adhyupekṣaṇā vā saṃbādhasaṃkaṭaprāptiḥ |",
  "SA20n1328:88": "ātyantikaścāpramādaḥ karaṇīyaḥ kleśāśca sarveṇa sarvaṃ na prahātavya iti saṃbādhasaṃkaṭaprāptiḥ |",
  "SA20n1328:89": "evaṃ saṃbādhasaṃkaṭaprāptena bodhisattve kvacidgurulāghavaṃ lakṣayitvā tathaiva prayoktavyam kvacitpudgalapravicayaḥ karaṇīyaḥ |",
  "SA20n1328:90": "kvaciddhairyamālambya hetuṃ samādāya vartitavyam |",
  "SA20n1328:91": "samyak praṇidhānāni ca karaṇīyāni |",
  "SA20n1328:92": "kvaciccittasya prasaro na deyaḥ |",
  "SA20n1328:93": "kvacittīvraṃ pratisaṃkhyānamupasthāpyākhinnena kṣamena bhavitavyam |",
  "SA20n1328:94": "kvacid upekṣakeṇa bhavitavyam |",
  "SA20n1328:95": "kvacidārabdhavīryeṇa ātaptakāriṇā bhavitavyam |",
  "SA20n1328:96": "kvacidupāyakuśalena bhavitavyam |",
  "SA20n1328:97": "evaṃ samyak pratipakṣakuśalo bodhisattvaḥ sarvasaṃbādhasaṃkaṭaprāptisammukhībhāve'pi na viṣīdati samyakcātmānaṃ pariharati |",
  "SA20n1328:98": "iti bodhisattvabhūmāvādhāre niṣṭhe yogasthāne parigrahapaṭalaṃ dvitīyam |"
}