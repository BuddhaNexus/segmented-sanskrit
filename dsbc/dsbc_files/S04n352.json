{
  "S04n352:0": "45 surendrābhā |",
  "S04n352:1": "atha khalu sudhanaḥ śreṣṭhidārako yena tridaśendrabhavanaṃ yena ca surendrābhā devakanyā smṛtimato devaputrasya duhitā,",
  "S04n352:2": "tenopajagāma |",
  "S04n352:3": "upetya surendrābhāyā devakanyāyāḥ pādau śirasābhivandya surendrābhāṃ devakanyāmanekaśatasahasrakṛtvaḥ pradakṣiṇīkṛtya surendrābhāyā devakanyāyāḥ purataḥ prāñjaliḥ sthitva evamāha-mayā ārye anuttarāyāṃ samyaksaṃbodhau cittamutpāditam |",
  "S04n352:4": "na ca jānāmi-kathaṃ bodhisattvena bodhisattvacaryāyāṃ śikṣitavyam,",
  "S04n352:5": "kathaṃ pratipattavyam |",
  "S04n352:6": "śrutaṃ ca me āryā bodhisattvānāmavavādānuśāsanīṃ dadātīti |",
  "S04n352:7": "tadvadasva me devate kathaṃ bodhisattvena bodhisattvacaryāyāṃ śikṣitavyam,",
  "S04n352:8": "kathaṃ pratipattavyam ||",
  "S04n352:9": "evamukte surendrābhā nāma devakanyā sudhanaṃ śreṣṭhidārakametadavocat-ahaṃ kulaputra asaṅgasmṛtiviśuddhavyūhasya bodhisattvavimokṣasya lābhinī |",
  "S04n352:10": "sā ahaṃ kulaputra abhijānāmi-utpalako nāma kalpo'bhūt |",
  "S04n352:11": "tatra me gaṅgānadīvālukāsamāstathāgatā ārāgitāḥ |",
  "S04n352:12": "abhiniṣkrāmatāṃ caiṣāmārakṣā kṛtā,",
  "S04n352:13": "pūjā kṛtā,",
  "S04n352:14": "ārāmāśca kṛtāḥ paribhogāya |",
  "S04n352:15": "yaśca tairbuddhairbhagavadbhirbodhisattvabhūtairmātuḥ kukṣigatairjāyamānaiḥ sapta padāni prakrāmadbhirmahāsiṃhanādaṃ nadadbhiḥ kumārabhūmisthitairantaḥpuramadhyagatairvā abhiniṣkrāmadbhirvā bodhimabhisaṃbudhyamānairvā dharmacakraṃ pravartayamānaiḥ sarvabuddhavikurvitaṃ vā saṃdarśayadbhiḥ sattvaparipākavinayaḥ kṛtaḥ,",
  "S04n352:16": "tatsarvaṃ prathamacittotpādāya yāvatsaddharmaparyantaniṣṭhaṃ prajānāmi smarāmi anusmarāmi dhārayāmi saṃdhārayāmi upadhārayāmi anusarāmi |",
  "S04n352:17": "subhūtirnāma kalpo'bhūt |",
  "S04n352:18": "tatra me daśa gaṅgānadīvālukāsamāstathāgatā ārāgitāḥ |",
  "S04n352:19": "subhago nāma kalpo'bhūttatra me buddhakṣetraparamāṇurajaḥsamāstathāgatā ārāgitāḥ |",
  "S04n352:20": "anilambho nāma kalpo'bhūt,",
  "S04n352:21": "tatra me caturaśītirbuddhakoṭīniyutaśatasahasrāṇyārāgitāni |",
  "S04n352:22": "suprabho nāma kalpo'bhūt tatra me jambudvīpaparamāṇurajaḥsamāstathāgatā ārāgitāḥ |",
  "S04n352:23": "atulaprabho nāma kalpo'bhūt,",
  "S04n352:24": "tatra me viṃśatigaṅgānadīvālukāsamāstathāgatā ārāgitāḥ |",
  "S04n352:25": "uttaptaśrīrnāma kalpobhūt,",
  "S04n352:26": "tatra me gaṅgānadīvālukāsamāstathāgatā ārāgitāḥ |",
  "S04n352:27": "sūryodayo nāma kalpo'bhūt,",
  "S04n352:28": "tatra me'śītigaṅgānadīvālukāsamāstathāgatā ārāgitāḥ |",
  "S04n352:29": "jayaṃgamo nāma kalpo'bhūt,",
  "S04n352:30": "tatra me ṣaṣṭigaṅgānadīvālukāsamāstathāgatā ārāgitāḥ |",
  "S04n352:31": "sucandro nāma kalpo'bhūt,",
  "S04n352:32": "tatra me saptatirgaṅgānadīvālukāsamāstathāgatā ārāgitāḥ |",
  "S04n352:33": "iti hi kulaputra anenopāyena gaṅgānadīvālukāsamān kalpānanusmarāmi,",
  "S04n352:34": "yadahaṃ satatasamitamavirahitābhūvaṃ tathāgatairarhadbhiḥ samyaksaṃbuddhaiḥ |",
  "S04n352:35": "sarveṣāṃ ca me teṣāṃ tathāgatānāmantikādayamasaṅgasmṛtiviśuddhavyūho bodhisattvavimokṣaḥ śrutaḥ |",
  "S04n352:36": "śrutvā ca ārāgitaḥ yathoktaṃ ca pratipannaḥ |",
  "S04n352:37": "evaṃ cāhaṃ vimokṣaṃ satatasamitamanupraviṣṭā yacca teṣāṃ sarvatathāgatānāṃ bodhisattvabhūmimupādāya yāvatsaddharmasthitiparyantaniṣṭhaṃ buddhavikurvitaṃ tatsarvamanena asaṅgasmṛtiviśuddhavyūhena bodhisattvavimokṣeṇānusmarāmi dhārayāmi saṃdhārayāmi upadhārayāmi anusmarāmi |",
  "S04n352:38": "etamahaṃ kulaputra bodhisattvavimokṣaṃ jānāmi |",
  "S04n352:39": "kiṃ mayā śakyaṃ bodhisattvānāṃ vigatatamondhakārāṇāṃ saṃsārarātriprabhāvitānāṃ vigatanivaraṇānāmanidrāgamānāṃ vigatastyānamiddhānāṃ prasrabdhakāyasaṃskārāṇāṃ sarvadharmasvabhāvānubodhasuviśuddhānāṃ daśabalaviśuddhibodhayitṝṇāṃ caryāṃ jñātuṃ guṇān vā vaktum ||",
  "S04n352:40": "gaccha kulaputra,",
  "S04n352:41": "kapilavastuni mahānagare viśvāmitro nāma dārakācāryaḥ prativasati |",
  "S04n352:42": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n352:43": "kathaṃ pratipattavyam ||",
  "S04n352:44": "atha khalu sudhanaḥ śreṣṭhidārakaḥ tuṣṭa udagra āttamanāḥ prītisaumanasyajāto'cintyakuśalamūlavegasaṃvardhitaḥ surendrābhāyā devakanyāyāḥ pādau śirasābhivandya surendrābhāṃ devakanyāmanekaśatasahasrakṛtvaḥ pradakṣiṇīkṛtya punaḥ punaravalokya surendrābhāyā devakanyāyā antikātprakrāntaḥ ||43 ||"
}