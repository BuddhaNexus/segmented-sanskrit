{
  "S04n395:0": "yakṣādisamāśvāsanaṃ dvādaśaṃ prakaraṇam |",
  "S04n395:1": "tato'valokiteśvareṇa bodhisattvena mahāsattvena raśmaya utsṛṣṭāḥ |",
  "S04n395:2": "anekāni nānāvarṇāni nīlapītalohitāvadātāni māñjiṣṭhasphaṭikarajatavarṇāni |",
  "S04n395:3": "gatvā ca viśvabhūvastathāgatasya purato vyavasthitāni |",
  "S04n395:4": "tadā te devā nāgā yakṣā rākṣasā asurā garuḍāḥ kinnarā mahoragā manuṣyāḥ saṃnipatitāḥ |",
  "S04n395:5": "anekāni bodhisattvaśatāni saṃnipatitāni ||",
  "S04n395:6": "atha teṣāṃ bodhisattvenāṃ madhye gaganagañjo nāma bodhisattva utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat–kuto bhagavan raśmaya āgacchanti ?",
  "S04n395:7": "bhagavānāha–eṣa kulaputra avalokiteśvaro bodhisattvo mahāsattvo balerasurendrasya bhavane viharati,",
  "S04n395:8": "tena tasmānniṣkrāmitvā amī raśmayaḥ pramuktāḥ |",
  "S04n395:9": "tato'mī raśmaya āgacchanti,",
  "S04n395:10": "punastasyaiva sakāśaṃ gatāḥ ||",
  "S04n395:11": "atha gaganagañjo bodhisattvo mahāsattvo bhagavantametadavocat–kenopāyena paśyeyamahamavalokiteśvaraṃ bodhisattvaṃ mahāsattvam?",
  "S04n395:12": "bhagavānāha–eṣa kulaputra ihaivāgacchatyavalokiteśvaraḥ |",
  "S04n395:13": "yadā avalokiteśvaro bodhisattvo mahāsattvo balerasurendrasya bhavanānniṣkrāntaḥ,",
  "S04n395:14": "tadā jetavane mahāvihāre divyāni puṣpavarṣāṇi patanti,",
  "S04n395:15": "divyāni kalpavṛkṣaśatāni paramaśobhanīyāni,",
  "S04n395:16": "ratnālaṃkāraśatasahasrāṇi pralambitāni,",
  "S04n395:17": "muktāhāraśatasahasrāṇi pralambitāni,",
  "S04n395:18": "kāśikavastrasaccīvarāṇi pralambitāni,",
  "S04n395:19": "lohitadaṇḍāni suvarṇarūpyapatrāṇi anekāni puṣpavṛkṣaśatāni anekāni puṣkariṇīśatāni puṣpaparipūrṇāni paramaśobhanīyāni prādurbhūtāni ||",
  "S04n395:20": "atha gaganagañjo bodhisattvo mahāsattvo bhagavantametadavocat–nāgacchati bhagavannavalokiteśvaro bodhisattvo mahāsattvaḥ ?",
  "S04n395:21": "bhagavānāha–eṣa kulaputra tato balerasurendrasya bhavanānniṣkamya paramabhīṣaṇīyaṃ tamondhakāraṃ nāma pṛthivīpradeśaṃ yakṣarākṣasānāṃ bhūmiṃ amanuṣyāvacaramapṛthivīpradeśaṃ tatra gacchati |",
  "S04n395:22": "yatra kulaputra candrādityau na jñāyete,",
  "S04n395:23": "tatra ca pṛthivīpradeśe varado nāma cintāmaṇiratnarājo'sti |",
  "S04n395:24": "sa ca tatrāvabhāsaṃ kurute |",
  "S04n395:25": "anekāni yakṣarākṣasaśatasahasrāṇi tasmin dvīpe prativasanti |",
  "S04n395:26": "yadāvalokiteśvaro bodhisattvo mahāsattvaḥ prativasati,",
  "S04n395:27": "tadā darśanamātrātsarvayakṣarākṣasāḥ paramahṛṣṭatuṣṭāḥ pramuditahṛdayā bhavanti |",
  "S04n395:28": "atha te'valokiteśvarasya purastāddhāvanti,",
  "S04n395:29": "nirdhāvanti,",
  "S04n395:30": "dhāvitvā pādayoḥ praṇipatya saṃbhāṣayanti–mā tvaṃ bhagavan śrāntaklānto yastvaṃ cirakālena dṛṣṭaḥ,",
  "S04n395:31": "yastvamasyāṃ tamondhakārāyāṃ bhumau viharasi |",
  "S04n395:32": "sa kathayati–anekāni kartavyāni me |",
  "S04n395:33": "na ca mayaikasattvasyārthe ātmabhāvaḥ pariniṣpāditaḥ |",
  "S04n395:34": "api tu sarvasattvānāmantike mayā mahākaruṇācittatotpādayitavyā ||",
  "S04n395:35": "atha te sarve yakṣarākṣasā divyasuvarṇaratnamayaṃ siṃhāsanaṃ prasamayanti tasyāvalokiteśvarasyārthe vicitraiḥ puṣpamayaiḥ saṃchāditam,",
  "S04n395:36": "yatra ca bhagavānniṣadya dharmaṃ deśayati |",
  "S04n395:37": "sa tairyakṣarākṣasairnītvā tatra divyasuvarṇaratnamaye siṃhāsane viśrāmitaḥ |",
  "S04n395:38": "tataḥ avalokiteśvarasteṣāṃ yakṣarākṣasānāṃ dharma deśayati–śṛṇvattu bhavantaḥ |",
  "S04n395:39": "āryakāraṇḍavyūhasya mahāyānasūtraratnarājasya catuṣpādikāmapi gāthāṃ ye śroṣyanti,",
  "S04n395:40": "śrutvā ca dhārayiṣyanti paryavāpsyanti pravartayiṣyanti,",
  "S04n395:41": "yoniśaṃ ca manasi kariṣyanti,",
  "S04n395:42": "teṣāmidaṃ puṇyaskandhasaṃcodano bhaviṣyati |",
  "S04n395:43": "tadyathāpi nāma kulaputrāḥ śakyaṃ mayā paramāṇurajasāṃ pramāṇamudgrahītum,",
  "S04n395:44": "na tu kulaputrāḥ śakyaṃ mayā kāraṇḍavyūhasya mahāyānasūtraratnarājasya puṇyaskandhaṃ gaṇayitum |",
  "S04n395:45": "tadyathāpi nāma kulaputrāḥ śakyaṃ mayā mahāsamudrasyaikamudakabinduṃ gaṇayitum,",
  "S04n395:46": "na tu kulaputrāḥ śakyaṃ mayā kāraṇḍavyūhasya mahāyānasūtraratnarājasya catuṣpādikāyā api gāthāyāḥ puṇyaskandhaṃ gaṇayitum |",
  "S04n395:47": "tadyathāpi nāma kulaputrāḥ dvādaśagaṅgānadīvālukopamāstathāgatā arhantaḥ samyaksaṃbuddhādvādaśakalpānekasthāne dhārayeyuḥ,",
  "S04n395:48": "cīvarapiṇḍapātraśayanāsanaglānapratyayabhaiṣajyapariṣkāraiḥ puṣpadhūpagandhamālyavilepanacūrṇacīvaracchatradhvajaghaṇṭāpatākābhiḥ,",
  "S04n395:49": "te'pi tathāgatāḥ sarve sahitā bhūtvā kāraṇḍavyūhasya mahāyānasūtraratnarājasya catuṣpādikāyā api gāthāyāḥ puṇyaskandhaṃ gaṇayituṃ na śaknuvanti sma,",
  "S04n395:50": "prāgevāhamekākī tamondhakārabhūmau viharāmi ||",
  "S04n395:51": "tadyathāpi nāma kulaputrāścaturmahādvīpeṣvekaikadvīpapramāṇaṃ gṛhaṃ vihāraṃ vā kārayeddivyasuvarṇaratnamayam,",
  "S04n395:52": "tatra gṛhe vihāre vā stūpasahasraṃ kuryāt,",
  "S04n395:53": "teṣāṃ caikadine dhātvāvaropaṇaṃ kuryāt,",
  "S04n395:54": "yacca teṣāṃ dhātvāvaropaṇeṣu pūjāyāṃ puṇyaskandham,",
  "S04n395:55": "tato bahutaraṃ kāraṇḍavyūhasya mahāyānasūtraratnarājasya catuṣpādikāyā api gāthāyāḥ puṇyaskandham |",
  "S04n395:56": "tadyathāpi nāma kulaputrāḥ pañca mahānadyo sahasranadīparivārā mahāsamudramupasaṃkrāmanti,",
  "S04n395:57": "evameva kulaputrā asya kāraṇḍavyūhamahāyānasūtraratnarājasya catuṣpādikāmapi gāthāṃ śṛṇvatāṃ puṇyaughapravāhamupapravahati ||",
  "S04n395:58": "atha te yakṣarākṣasā avalokiteśvarametadavocan–ye sattvāḥ kāraṇḍavyūhaṃ mahāyānasūtraratnarājaṃ likhāpayiṣyanti,",
  "S04n395:59": "teṣāṃ kidṛśaṃ puṇyaskandhaṃ bhavati?",
  "S04n395:60": "sa āha–aprameyaṃ teṣāṃ kulaputrāḥ puṇyaskandhaṃ prabhavati |",
  "S04n395:61": "ye kāraṇḍavyūhaṃ mahāyānasūtraratnarājaṃ likhāpayanti,",
  "S04n395:62": "taiścaturaśītidharmaskandhasahasrāṇi likhāpiutāni bhavanti |",
  "S04n395:63": "te rājāno bhavanti,",
  "S04n395:64": "cakravartinaścaturdvīpeśvarā bhavanti |",
  "S04n395:65": "te sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānāṃ janayanti |",
  "S04n395:66": "ye satataparigrahaṃ kāraṇḍavyūhasya mahāyānasūtraratnarājasya nāmamanusmaranti,",
  "S04n395:67": "mucyante te īdṛśātsaṃsārikādduḥkhāt |",
  "S04n395:68": "jātijarāvyādhimaraṇaśokaparidevanāduḥkhadaurmanasyopāyāsaparimukta bhavanti |",
  "S04n395:69": "yatra yatropapadyante,",
  "S04n395:70": "tatra tatra jātau jātau jātismarā bhavanti |",
  "S04n395:71": "teṣāṃ ca kāyāt gośīrṣacandanagandho vāsyati |",
  "S04n395:72": "nīlotpalagandhino mukhā bhavanti |",
  "S04n395:73": "paripūrṇagātrāśca bhavanti |",
  "S04n395:74": "mahānagnā aparimāṇapuṇyabalasamanvāgatāśca te satpurūṣā bhaviṣyanti |",
  "S04n395:75": "na kadācit yakṣatvaṃ na rākṣasatvaṃ na pretatvaṃ na piśācatvaṃ na pūtanātvaṃ na kaṭapūtanātvaṃ na manuṣyadāridryaṃ pratyanubhaviṣyanti |",
  "S04n395:76": "gaṅgānadīvālukāsamānāṃ buddhānāṃ bhagavatāṃ sevāpuṇyaskandhena samanvāgatā bhaviṣyanti |",
  "S04n395:77": "ye'pi kecit kulaputrāḥ sattvā asmāt kāraṇḍavyūhamahāyānasūtraratnarājādekākṣaramapi nāmadheyamapi catuṣpādikāmapi gāthāṃ likhāpayiṣyanti,",
  "S04n395:78": "teṣāṃ pañcānantaryāṇi karmāṇi niravaśeṣaṃ parikṣayaṃ gamiṣyanti |",
  "S04n395:79": "te cābhirūpā bhaviṣyanti |",
  "S04n395:80": "prāsādikā bhaviṣyanti |",
  "S04n395:81": "darśanīyāśca bhaviṣyanti |",
  "S04n395:82": "bahujanapriyamanāpadarśanena ca bhaviṣyanti |",
  "S04n395:83": "teṣāṃ na kaścit kāye vyādhiḥ prabhaviṣyati |",
  "S04n395:84": "na cakṣurogaṃ na śrotrarogaṃ na ghrāṇarogaṃ na jihvārogaṃ na kāyarogam |",
  "S04n395:85": "na hīnāṅgāni bhaviṣyanti |",
  "S04n395:86": "na pratyantikeṣu janapadeṣu pratyājāyante |",
  "S04n395:87": "na mleccheṣu na pāpakuleṣu norabhrikeṣu na kaukkuṭikeṣu na jatyeṣu(?)",
  "S04n395:88": "pratyājāyante |",
  "S04n395:89": "supariśuddhakāyāśca te satpuruṣā bhaviṣyanti ||",
  "S04n395:90": "atha āryāvalokiteśvaro bodhisattvo mahāsattva evaṃ teṣāṃ yakṣarākṣasānāṃ tamondhakāravāsināṃ sarveṣāṃ cānulomikāṃ dharmadeśanāṃ kṛtavān |",
  "S04n395:91": "te yakṣarākṣasāstāṃ dharmadeśanāṃ śubhāṃ śrutvā kecit srotaāpattiphale pratiṣṭhitāḥ |",
  "S04n395:92": "kecit sakṛdāgāmiphale,",
  "S04n395:93": "kecidanāgamiphale,",
  "S04n395:94": "kecidarhattve,",
  "S04n395:95": "kecit prabhutvabodhau pratiṣṭhitāḥ ||",
  "S04n395:96": "ato yenāryāvalokiteśvaro bodhisattvo mahāsattvaḥ tenopasaṃkramya pādayoḥ praṇipatya evaṃ kathayanti–ihaiva bhagavan viharasva,",
  "S04n395:97": "mānyatra sthāne kvacidgaccha,",
  "S04n395:98": "vayaṃ te upasthānaparicaryāṃ kariṣyāmaḥ,",
  "S04n395:99": "vayaṃ ca tavāntike asminneva tamondhakārabhūmau tavārthāya divyāni sauvarṇamayāni caṃkramaṇāni kariṣyāmaḥ |",
  "S04n395:100": "mā bhagavannanyatra pradeśaṃ gacchasva,",
  "S04n395:101": "vayaṃ tavādarśanāt kathaṃ tiṣṭhāmaḥ?",
  "S04n395:102": "atha āryāvalokiteśvaro bodhisattvo mahāsattvastāṃśca yakṣarākṣasānetadavocat–anekāni ca mayā kulaputrāḥ sattvāni bodhimārge niyojayitavyāni |",
  "S04n395:103": "atha te sarve yakṣarākṣasāḥ kare kapolaṃ dattvā cintāparā vyavasthitāḥ |",
  "S04n395:104": "te parasparamevamāhuḥ–gamiṣyati ayamasmākamavalokiteśvaro bodhisattvo mahāsattvo'nyataraṃ pṛthivīpradeśam,",
  "S04n395:105": "tadvayaṃ dharmasāṃkathyaviprahīṇā bhaviṣyāmaḥ |",
  "S04n395:106": "kimasmābhiḥ kartavyam?",
  "S04n395:107": "atha āryāvalokiteśvaro bodhisattvo mahāsattvastasyāstamondhakārāyā bhūmyāḥ saṃprasthitaḥ |",
  "S04n395:108": "atha te tamondhakāraprativāsino yakṣarākṣasāstasya bhagavato'valokiteśvarasya bodhisattvasya mahāsattvasya pṛṣṭhataḥ pṛṣṭhataḥ samanubaddhā gacchanti sma |",
  "S04n395:109": "atha avalokiteśvaro bodhisattvo mahāsattvastānetadavocat–pratinivartayadhvam |",
  "S04n395:110": "dūratamevamāha(?) ||",
  "S04n395:111": "te yakṣarākṣasāḥ pādau śirasā vanditvā triḥpradakṣiṇīkṛtya tatraiva ca prakrāntāḥ ||",
  "S04n395:112": "iti yakṣādisamāśvāsanaṃ nāma dvādaśaṃ prakaraṇam ||"
}