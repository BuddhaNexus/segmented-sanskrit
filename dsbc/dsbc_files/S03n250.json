{
  "S03n250:0": "27. mahākapi-jātakam",
  "S03n250:1": "dviṣatāmapi mānasānyāvarjayanti sadvṛttānuvartinaḥ |",
  "S03n250:2": "tadyathānuśrūyate-",
  "S03n250:3": "bodhisattvaḥ kila śrīmati himavatkukṣau vividharasaviryavipākaguṇairbahubhiroṣadhiviśeṣaiḥ parigṛhītabhūmibhāge nāṇāvidhapuṣpaphalapallavapatraviṭaparaparacanairmahīruhaśatairākīrṇe sphaṭikadalāmalasalilaprasravaṇe vividhapakṣigaṇanādanādite vānarayūthādhipatirbabhūva |",
  "S03n250:4": "tadavasthamapi cainaṃ tyāgakāruṇyābhyāsātpratipakṣasevāvirodhitānīverṣyāmātsaryakrauryāṇi nopajagmuḥ |",
  "S03n250:5": "sa tatra mahāntaṃ nyagrodhapādapaṃ parvataśikharamiva vyomollikhantamadhipatimiva tasya vanasya meghasaṃghātamiva pratyandhakāraviṭapamākīrṇaparṇatayā tālaphalādhikatarapramāṇaiḥ paramasvādubhirmanojñavarṇagandhaiḥ phalaviśeṣairānamyamānaśākhaṃ niśritya vijahāra |",
  "S03n250:6": "tiryaggatānāmapi bhāgyaśeṣaṃ satāṃ bhavatyeva sukhāśrayāya |",
  "S03n250:7": "kartavyasaṃbandhi suhṛjjanānāṃ videśagānāmiva vittaśeṣam ||1 ||",
  "S03n250:8": "tasya tu vanaspaterekā śākhā tatsamīpagāṃ nimnagāmabhi praṇatābhavat |",
  "S03n250:9": "atha bodhisattvo dīrghadarśitvāttadvānarayūthaṃ samanuśaśāsa - asyāṃ nyogrodhaśākhāyāmaphalāyāmakṛtāyāṃ na vaḥ kena cidanyataḥ phalamupabhoktavyamiti |",
  "S03n250:10": "atha kadācittasyāṃ śākhāyāṃ pipīlikābhiḥ parṇapuṭāvacchāditaṃ taruṇatvānnātimahadekaṃ phalaṃ na te vānarā dadṛśuḥ |",
  "S03n250:11": "tatkrameṇābhivardhamānaṃ varṇagandharasamārdavopapannaṃ paripākavaśācchithilabandhanaṃ tasyāṃ nadyāṃ nipapāta |",
  "S03n250:12": "anupūrveṇa vāhyamāna nadīstrotasā'nyatamasya rājñaḥ sāntaḥpurasya tasyāṃ nadyāṃ salilakrīḍāmanubhavato jālakaraṇḍakapārśve vyāsajyata |",
  "S03n250:13": "tatsnānamālyāsavavāsagandha saṃśleṣasaṃpiṇḍitamaṅganānām |",
  "S03n250:14": "visarpiṇā svena tiraścakāra ghrāṇābhirāmeṇa guṇodayena ||2 ||",
  "S03n250:15": "tadgandhamattāḥ kṣāṇamaṅganāstā dīrghīkṛtocchvāsavikuñcitākṣyaḥ |",
  "S03n250:16": "bhutvātha kautūhalacañcalāni vicikṣipurdikṣu vilocanāni ||3 ||",
  "S03n250:17": "kaūtuhalaprasṛtalolataranayanāstu tā yoṣitastannyagrodhaphalaṃ paripakvatālaphalādhikatarapramāṇaṃ jālakaraṇḍakapārśvato vilagnamavekṣya kimidamiti tadāvarjitanayanāḥ samapdyanta saha rājñā |",
  "S03n250:18": "atha sa rājā tatphalamānāyya prātyayikavaidyajanaparidṛṣṭaṃ svayamāsvādayāmāsa |",
  "S03n250:19": "adbhūtena rasenātha nṛpastasya visiṣmiye |",
  "S03n250:20": "adbhūtena raseneva prayogaguṇahāriṇā ||4 ||",
  "S03n250:21": "apūrvavarṇagandhābhyāṃ tasyākalitavismayaḥ |",
  "S03n250:22": "yayau tadrasasaṃrāgātparāṃ vismayavikriyām ||5 ||",
  "S03n250:23": "atha tasya rājñaḥ svādurasabhojanasamucitasyāpi tadrasasaṃrāgavaśagasyaitada bhavat-",
  "S03n250:24": "yo nāma nāmūni phalāni bhuṅkte sa kāni rājyasya phalāni bhuṅkte |",
  "S03n250:25": "yasyānnametattu ca eva rājā vinaiva rājatvapariśrameṇa ||6 ||",
  "S03n250:26": "sa tatprabhavānveṣaṇakṛtamatiḥ svabuddhyā vimamarśa-vyaktamayaṃ taruvara ito nātidūre nadītīrasaṃniviṣṭaśca yasyedaṃ phalam ! tathā hyanupahatavarṇagandharasamadīrghakālasalilasaṃparkādaparikṣatamajarjaraṃ ca yataḥ śakyamasya prabhavo'dhigantumiti niścayamupetya tadrasatṛṣṇayā ākṛṣyamāṇo viramya jalakrīḍāyāḥ samyak puravare sve rakṣāvidhānaṃ saṃdiśya yātrāsajjena mahatā balakāyena parivṛtastāṃ nadīmanusasāra |",
  "S03n250:27": "krameṇa cotsādayan saśvāpadagaṇāni vanagahanāni samanubhavaṃ ścatrāṇi rasāntarāṇi paśyannakṛtrimaramaṇīyaśobhāni vanāntarāṇi saṃtrāsayan paṭaharasitairavanyagajamṛgān mānuṣajanadurgamaṃ tasya vanaspateḥ samīpamupajagāma |",
  "S03n250:28": "taṃ meghavṛndamiva toyabharāvasannamāsannaśailamapi śailavadīkṣyamāṇam |",
  "S03n250:29": "dūrāddadarśa nṛpatiḥ sa vanaspatīndramullokyamānamadhirājamivānyavṛkṣaiḥ ||7 ||",
  "S03n250:30": "paripakvasahakāraphalasurabhitareṇa ca nirhāriṇā atimanojñena gandhena pratyudgata iva tasya pādapasya ayaṃ sa vanaspatiriti niścayamupajagāma |",
  "S03n250:31": "samupetya cainaṃ dadarśa tatphalopabhogavyāpṛtairanekavānaraśatairākīrṇaviṭapam |",
  "S03n250:32": "atha sa rājā samabhilaṣitārthavipralopinastān vānarān pratyabhikruddhamatiḥ-hata hataitān |",
  "S03n250:33": "vidhvaṃsayata vināśayata sarvān vānarajālmāniti saparuṣākṣaraṃ svān puruṣānādideśa |",
  "S03n250:34": "atha te rājapuruṣāḥ sajyacāpabāṇavyagrakarāgrā vānarāvabhartsanamukharāḥ samudyataloṣṭadaṇḍaśastrāścāpare paradurgamivābhiroddhukāmāstaṃ vanaspatimabhisasruḥ |",
  "S03n250:35": "atha bodhisattvastumulaṃ tadrājabalamanilajavākalitamivārṇavajalamanibhṛtakalakalārāvamabhipatadālokyāśanivarṣeṇeva samantato vikīryamāṇaṃ taruvaraṃ śaraloṣṭadaṇḍaśastravarṣeṇa bhayavirasavirāvamātraparāyaṇaṃ ca vikṛtadīnamukhamunmukhaṃ vānaragaṇamavekṣya mahatyā karuṇayā samākramyamāṇacetāstyaktaviṣādadainyasaṃtrāsaḥ samāśvāsya tadvānarayūthaṃ tatparitrāṇavyavasitamatirabhiruhya tasya vanaspateḥ śikharaṃ tatsamāsannaṃ giritaṭaṃ laṅghayitumiyeṣa |",
  "S03n250:36": "athānekapraskandanakramaprāpyamapi taṃ giritaṭaṃ sa mahāsattvaḥ svavīryātiśayātkhaga ivādhiruroha |",
  "S03n250:37": "dvābhyāmapi laṅghanakramābhyāṃ gamyaṃ naiva tadanyavānarāṇām |",
  "S03n250:38": "vegena yadantaraṃ tarasvī pratatārālpamivaikavikrameṇa || 8 ||",
  "S03n250:39": "kṛpayābhivivardhitaḥ sa tasya vyavasāyaḥ paṭutāṃ jagāma śauryāt |",
  "S03n250:40": "sa ca yatnaviśeṣamasya cakre manasaivātha jagāma yatnataikṣṇyāt ||9 ||",
  "S03n250:41": "adhiruhya ca gireruccataraṃ tātapradeśaṃ tadantarālādhikapramāṇayā mahatyā virūḍhayā'śithilamūlayā dṛḍhayā vetralatayā gāḍhamābadhya caraṇau punastaṃ vanaspatiṃ pracaskandaḥ |",
  "S03n250:42": "viprakṛṣṭatvāttu tasyāntarālasya caraṇabandhanavyākulatvācca sa mahāsattvaḥ kathaṃcittasya vanaspateragraśākhāṃ karābhyāṃ samāsasāda |",
  "S03n250:43": "tataḥ samālambya dṛḍhaṃ sa śākhāmātatya tāṃ vetralatāṃ ca yatnāt |",
  "S03n250:44": "svasaṃjñayā yūthamathādideśa drumādataḥ śighramabhirpayāyāt ||10 ||",
  "S03n250:45": "atha te vānarā bhayāturatvādapayānamārgamāsādya capalataragatayastadākramaṇanirviśaṅkāstayā svastyapacakramuḥ |",
  "S03n250:46": "bhayāturaistasya tu vānaraistairākramyamāṇaṃ caraṇaiḥ prasaktam |",
  "S03n250:47": "gātraṃ yayau svaiḥ piśitairviyogaṃ na tveva dhairyātiśayena cetaḥ ||11 ||",
  "S03n250:48": "taddṛṣṭvā sa rājā te ca rājapuruṣāḥ parāṃ vismayavaktavyatāmupajagmuḥ |",
  "S03n250:49": "evaṃvidhā vikramabuddhisampadātmānapekṣā ca dayā pareṣu |",
  "S03n250:50": "āścaryabuddhiṃ janayecchrutāpi pratyakṣataḥ kiṃ punarīkṣyamāṇā ||12 ||",
  "S03n250:51": "atha sa rājā tān puruṣān samādideśa-bhayodbhrāntavānaragaṇacaraṇakṣobhitakṣataśarīraściramekakramāvasthānācca dṛḍhaṃ pariśrānto vyaktamayaṃ vānarādhipatiḥ na cāya mataḥ śakṣyati svayamātmānaṃ saṃhartum,",
  "S03n250:52": "tacchrīghramasyādhaḥ paṭavitānaṃ vitatya vitralateyaṃ ca nyagrodhaśākhā śārābhyāṃ yugapatpracchidyetāmiti |",
  "S03n250:53": "te tathā cakruḥ |",
  "S03n250:54": "athainaṃ sa rājā śanakairvitānādavatārya murchayā vraṇavedanāklamopajātayā samākramyamāṇacetasaṃ mṛduni śayanīye saṃveśayāmāsa |",
  "S03n250:55": "sadyaḥkṣatapraśamanayogyaiśca sarpirādibhirasya vraṇānyabhyajya mandībhūtapariśramaṃ samāśvastamenamabhyupagamya sa rājā sakautūhalavismayabahumānaḥ kuśalaparipraśnapūrvakamuvāca-",
  "S03n250:56": "gatvā svayaṃ saṃkramatāmamīṣāṃ svajīvite tyaktadayena bhutvā |",
  "S03n250:57": "samuddhṛtā ye kapayastvayeme ko nu tvameṣāṃ tava vā ka ete ||13 ||",
  "S03n250:58": "śrotuṃ vayaṃ cedidamarharūpāstattāvadācakṣva kapipradhāna |",
  "S03n250:59": "na hyalpasauhārdanibandhanānāmevaṃ manāṃsi prataranti kartum ||14 ||",
  "S03n250:60": "atha bodhisattvastasya rājñastadabhyupapattisaumukhyaṃ pratipūjayannātmanivedanamanuguṇena krameṇa cakāra-",
  "S03n250:61": "ebhirmadājñāpratipattidakṣairāropito mayyadhipatvabhāraḥ |",
  "S03n250:62": "putreṣvivaitesṣvavabaddhahārdastaṃ voḍhumevāhamabhiprapannaḥ ||15 ||",
  "S03n250:63": "iyaṃ mahārāja samaṃ mamaibhiḥ saṃbandhajātiścirakālarūḍhā |",
  "S03n250:64": "samānajātitvamayī ca maitrī jñāteyajātā sahavāsayogāt ||16 ||",
  "S03n250:65": "tacchrutvā sa rājā paraṃ vismayamupetya punarenamuvāca-",
  "S03n250:66": "adhipārthamamātyādi na tadarthaṃ mahīpatiḥ |",
  "S03n250:67": "iti kasmātsvabhṛtyārthamātmānaṃ tyaktavān bhavān ||17 ||",
  "S03n250:68": "bodhisattva uvāca-kāmamevaṃ pravṛttā,",
  "S03n250:69": "mahārāja, rājanītiḥ |",
  "S03n250:70": "duranuvartyā tu māṃ pratibhāti |",
  "S03n250:71": "asaṃstutasyāpyaviṣahyatīvramupekṣituṃ duḥkhamatīva duḥkham |",
  "S03n250:72": "prāgeva bhaktyunmukhamānasamya gatasya bandhupriyatāṃ janasya ||18 ||",
  "S03n250:73": "idaṃ ca dṛṣṭvā vyasanārtidainyaṃ śākhāmṛgān pratyabhivardhamānam |",
  "S03n250:74": "svakāryacintāvasaroparodhi prādudruvanmāṃ sahasaiva duḥkham ||19 ||",
  "S03n250:75": "ānamyamānāni dhanūṃsi dṛṣṭvā viniṣpataddīptaśilīmukhāni |",
  "S03n250:76": "bhīmasvanajyānyavicintya vegādasmāttaroḥ śailamimaṃ gato'smi ||20 ||",
  "S03n250:77": "vaiśeṣikatrāsaparītacittairākṛṣyamāṇo'hamatha svayūthyaiḥ |",
  "S03n250:78": "ālakṣitāyāmaguṇāṃ sumūlāṃ svapādayorvetralatāṃ nibadhya ||21 ||",
  "S03n250:79": "prāskandamasmātpunareva śailādimaṃ drumaṃ tārayituṃ svayūthyān |",
  "S03n250:80": "tataḥ karābhyāṃ samavāpamasya prasāritaṃ prasāritaṃ pāṇimivāgraśākhām ||22 ||",
  "S03n250:81": "samātatāṅgaṃ latayā tayā ca śākṣāgrahastena ca pādapasya |",
  "S03n250:82": "amī madadhyākramaṇe viśaṅkā niśritya māṃ svasti gatāḥ svayūthyāḥ ||23 ||",
  "S03n250:83": "atha sa rājā pramodyajātaṃ tasyāmapyavasthāyāṃ taṃ mahāsattvamavekṣya paraṃ vismayamudvahan punarenamuvāca-",
  "S03n250:84": "paribhūyātmanaḥ saukhyaṃ paravyasanamāpatat |",
  "S03n250:85": "ityātmani samāropya prāptaḥ ko bhavatā guṇaḥ ||24 ||",
  "S03n250:86": "bodhisattva uvāca-",
  "S03n250:87": "kāmaṃ śarīraṃ kṣitipa kṣataṃ me manaḥ parasvāsthyamupāgataṃ tu |",
  "S03n250:88": "akāri yeṣāṃ ciramādhipatyaṃ teṣāṃ mayārtirvinivartiteti ||25 ||",
  "S03n250:89": "jitvāhave vidviṣataḥ sadarpān gātreṣvalaṃkāravadudvahanti |",
  "S03n250:90": "vīrā yathā vikramacihnaśobhāṃ prītyā tathemāṃ rujamudvahāmi ||26 ||",
  "S03n250:91": "praṇāmasatkārapuraḥsarasya bhaktiprayuktasya samānajātyaiḥ |",
  "S03n250:92": "eśvaryalabdhasya sukhakramasya saṃprāptāmānṛṇyamidaṃ mayādya ||27 ||",
  "S03n250:93": "tanmāṃ tapatyeṣa na duḥkhayogaḥ suhṛdviyogaḥ sukhaviplavo vā |",
  "S03n250:94": "krameṇa cānena amabhyupeto mahotsavābhyāgama eṣa mṛtyuḥ ||28 ||",
  "S03n250:95": "pūrvopakārānṛṇatātmatuṣṭiḥ saṃtāpaśāntirvimalaṃ yaśaśca |",
  "S03n250:96": "pūjā nṛpānnirbhayatā ca mṛtyoḥ kṛtajñabhāvād grahaṇaṃ ca satsu ||29 ||",
  "S03n250:97": "ete guṇāḥ sadguṇavāsavṛkṣa prāptā mayaitad vyasanaṃ prapadya |",
  "S03n250:98": "eṣāṃ vipakṣāṃstu samabhyupaiti dayāvihīno nṛpatiḥ śriteṣu ||30 ||",
  "S03n250:99": "guṇairvihīnasya vipannakīrterdoṣodayairāvasathīkṛtasya |",
  "S03n250:100": "gatirbhavettasya ca nama kānyā jvālākulebhyo narakānalebhyaḥ ||31 ||",
  "S03n250:101": "taddarśito'yaṃ guṇadoṣayoste mayā prabhāvaḥ prathitaprabhāva |",
  "S03n250:102": "dharmeṇa tasmādanuśādhi rājyaṃ strīcañcalapremaguṇā hi lakṣmīḥ ||32 ||",
  "S03n250:103": "yugyaṃ balaṃ jānapadānamātyān paurānanāthāñchramaṇān dvijātīn |",
  "S03n250:104": "sarvān sukhena prayateta yoktuṃ hitānukūlena piteva rājā ||33 ||",
  "S03n250:105": "evaṃ hi dharmārthayaśaḥsamṛddhiḥ syātte sukhāyeha paratra caiva |",
  "S03n250:106": "prajānukampārjitayā tvamasmādrājarṣilakṣmyā nararāja rāja ||34 ||",
  "S03n250:107": "iti nṛpamanuśiṣya śisyavad bahumatavākprayatena tena saḥ |",
  "S03n250:108": "rugabhibhavanasaṃhṛtakriyāṃ tanumapahāya yayau triviṣṭapam ||35 ||",
  "S03n250:109": "tedevaṃ dviṣatāmapi manāṃsyāvarjayanti sadvṛttānuvartinaḥ,",
  "S03n250:110": "iti lokaṃ samāvarjayitukāmena sadvṛttānuvartinā bhavitavyam |",
  "S03n250:111": "na samarthāstathā svārthamapi pratipattuṃ sattvā yathā parārthaṃ pratipannavān sa bhagavāniti tathāgatavarṇe'pi vācyam |",
  "S03n250:112": "satkṛtya dharmaśravaṇe karuṇāvarṇe rājāvavāde ca |",
  "S03n250:113": "evaṃ rājñā prajāsu dayāpannena bhavitavyam |",
  "S03n250:114": "kṛtajñakathāyāmapyupaneyam |",
  "S03n250:115": "evaṃ kṛtajñāḥ santo bhavantīti |",
  "S03n250:116": " ||iti mahākapi-jātakaṃ saptaviṃśatitamam ||"
}