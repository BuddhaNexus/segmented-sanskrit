{
  "S04n258:0": "ajitasenavyākaraṇam",
  "S04n258:1": "om namaḥ sarvajñāya ||",
  "S04n258:2": "evaṃ mayā śrutamekasmin samaye bhagavān śrāvastyāṃ viharati sma jetavane anāthapiṇḍadasyārāme mahatā bhikṣusaṅghena sārdhamardhatrayodaśabhibhikṣusahasraiḥ |",
  "S04n258:3": "tadyathā āyuṣmatā cājñātakauṇḍinyena āyuṣmatā ca mahānāmnā āyuṣmatā ca revatena āyuṣmatā ca vakkulena āyuṣmatā ca śāripu[treṇā āyuṣmatā ca] pūrṇena maitrāyaṇī[putreṇa] ca śrāvakaniyutaiḥ |",
  "S04n258:4": "te sarve yena bhagavān yena ca jetavanaṃ vihāraṃ tenopasaṃkrāntā bhagavataḥ pādau śirasābhivandya bhagavataḥ puratastasthurdvātriṃśatā bodhisattvasahasraiḥ |",
  "S04n258:5": "tadyathā sahacittotpādadharmacakrapravartanena ca bodhisattvena mahāsattvena anikṣiptadhureṇa ca bodhisattvena mahāsattvena maitreyeṇa ca bodhisattvena mahāsattvena avalokiteśvareṇa ca bodhisattvena mahāsattvena mahāsthāmaprāptena ca bodhisattvena mahāsattvena |",
  "S04n258:6": "evaṃpramukhāirdvātriṃśatā bodhisattvasahasraiḥ |",
  "S04n258:7": "te sarve yena bhagavān yena ca jetavanaṃ vihāraṃ tenopasaṃkrāntā bhagavataḥ pādau śirasābhivandya bhagavataḥ puratastasthuḥ |",
  "S04n258:8": "atha khalu bhagavān pūrvāṇhakālasamaye nivāsya pātracīvaramā[traḥ] śrāvastīṃ mahānagarīṃ piṇḍāya prāviśat |",
  "S04n258:9": "atha bhagavānāyuṣmantamā nandamāmantrayate sma |",
  "S04n258:10": "gacchānanda pātraṃ cakrikaṃ śikyamānaya |",
  "S04n258:11": "athāyuṣmānānando bhagavataḥ śrutamātreṇa pātraṃ cakrikaṃ śikyaṃ bhagavate upanāmayāmāsa |",
  "S04n258:12": "athāyuṣmānāndo bhagavataḥ kṛtāñjalipuṭo bhagavantaṃ gāthābhiradhyabhāṣata |",
  "S04n258:13": "yadā tvaṃ praviśasi piṇḍapātika",
  "S04n258:14": "vimocaye tvaṃ bahavaṃ hi prāṇinām |",
  "S04n258:15": "uttāraye tvaṃ bahavaṃ hi sattvā",
  "S04n258:16": "narakabhayājjātijarāmahābhayā ||",
  "S04n258:17": "saṃsāraduḥkhakalilā mahābhayā–",
  "S04n258:18": "dvimocaye tvaṃ nara lokanāyaka |",
  "S04n258:19": "mahānubhāvo varadakṣiṇīyo",
  "S04n258:20": "vimocayitvā punaraṃ hi āgamī ||",
  "S04n258:21": "athāyuṣmānāndo bhagavata imā gāthā bhāṣitva tūṣṇīṃ sthito'bhūt |",
  "S04n258:22": "atha bhagavān śrāvasyāṃ mahānagaryāṃ nātidūre sthito'bhūt |",
  "S04n258:23": "atha te sarve gavākṣatoraṇaniryūhakā [hiraṇya]mayāḥ sphaṭikamayā rūpyamayāḥ prādurbhūvan |",
  "S04n258:24": "tathā śrāvastyāṃ ma[hānagaryāṃ] mahāntaṃ janakāyaṃ saṃsthito'bhūvan |",
  "S04n258:25": "atha sa janakāyaḥ saṃśayajāto babhūva ko hetuḥ kaḥ pratyayaḥ nagarasya śubhanimittaṃ prādurabhūt |",
  "S04n258:26": "mā cedaṃ nagaraṃ bhasmapralayaṃ syāt |",
  "S04n258:27": "atha tatra janakāye anekavarṣaśata sahastrakoṭiko vṛddhamahallakaḥ puruṣaḥ saṃsthito'bhūt |",
  "S04n258:28": "atha sa puruṣastaṃ janakāyaṃ samāśvāsayannevamāha |",
  "S04n258:29": "mā bhaiṣurbhoḥ kulaputrāḥ asminneva pṛthivīpradeśe jetavanaṃ nāma vihāraḥ |",
  "S04n258:30": "tatra śākyamunirnām tathāgato'rhan samyaksaṃbuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n258:31": "so'yaṃ śrāvastīṃ mahānagarīṃ piṇḍāya prāviśat |",
  "S04n258:32": "tasyāgamanakālasamaye idaṃ śubhanimittamabhūt |",
  "S04n258:33": "atha sa janakāyastaṃ jīrṇakaṃ puruṣaṃ kṛtāñjalirevamāha |",
  "S04n258:34": "yattasya bhagavatastathāgatasyārhataḥ samyaksaṃbuddhasya gu[ṇavarṇasamudīraṇa]samaye idaṃ śubhanimittamabhūt |",
  "S04n258:35": "dṛṣṭamātrasya tasya tathāgatasyārhataḥ samyaksaṃbuddhasya kiddaśaḥ puṇyābhisaṃskāro bhaviṣyati |",
  "S04n258:36": "atha sa jīrṇakapuruṣastaṃ janakāyaṃ bhagavato guṇavarṇasamudīraṇatayā gāthābhiradhyabhāṣata |",
  "S04n258:37": "yo lokanāthasya hi nāmu yaḥ śruṇe",
  "S04n258:38": "saṃsāraduḥkhā vinimuktu so naro |",
  "S04n258:39": "apāyagāmī na kadāci bheṣyate",
  "S04n258:40": "svargaṃ ca so yāsyati śīrghamevam ||",
  "S04n258:41": "yo lokanāthasya hi nāmu yaḥ śruṇe",
  "S04n258:42": "dṛḍhapratijño bahukalpakoṭibhiḥ |",
  "S04n258:43": "mahānubhāvo sugato mahātmanaḥ",
  "S04n258:44": "kalpānakoṭinayutānacintiyān ||",
  "S04n258:45": "so bodhisattvo sthita gaṅgavālukān",
  "S04n258:46": "kadāci so gacchati durgatī bhayam |",
  "S04n258:47": "yo lokanāthasya hi nāmu yaḥ śruṇe",
  "S04n258:48": "apāyagāmī na kadāci bheṣyate ||",
  "S04n258:49": "kalpānakoṭīnayutānacintiyā",
  "S04n258:50": "rājā sa bhotī sada cakravartī |",
  "S04n258:51": "yo lokanāthasya hi nāmu dhārayet ||",
  "S04n258:52": "yat kiṃci pūrvaṃ sada pāpu yat kṛtaṃ",
  "S04n258:53": "sarvaṃ kṣayaṃ yāsyati śīrghametat |",
  "S04n258:54": "śakropi devendramahānubhāvo",
  "S04n258:55": "kalpānakoṭinayutānacintiyā ||",
  "S04n258:56": "sukhāvatīṃ gacchati buddhakṣetraṃ",
  "S04n258:57": "paryaṅkabaddho sa ca bodhisattvo |",
  "S04n258:58": "brahmasvaro susvaru maṃjughoṣa",
  "S04n258:59": "bhavanti varṣānasahastrakoṭibhiḥ ||",
  "S04n258:60": "apāyagāmī na kadāci bheṣyate",
  "S04n258:61": "yo lokanāthasya hi nāmu dhārayet |",
  "S04n258:62": "atha sa jīrṇakaḥ purūṣo janakāyaṃ bhagavato guṇavarṇamudīrayitvā tūṣṇīṃ sthito'bhūt |",
  "S04n258:63": "atha bhagavān pūrveṇa nagaradvāreṇa śrāvastīṃ mahānagarīṃ praviṣṭo'bhut |",
  "S04n258:64": "tatra ca nagaradvāre dvādaśakoṭyaḥ padmānāṃ prādurabhūvan |",
  "S04n258:65": "teṣu ca padmeṣu dvādaśakoṭyo bodhisattvānāṃ paryaṅkaniṣaṇṇāḥ prādurbhuvan prāñjalayaḥ |",
  "S04n258:66": "atha bhagavataḥ praviṣṭamātreṇa śrāvastyāṃ mahānagaryāṃ navanavatikoṭīniyutaśatasahastrāṇi sattvānāṃ sukhāvatyām lokadhātau pratiṣṭhāpitāni caturaśītisattvakoṭīniyutaśatasahastrāṇyābhiratyā lo[kadhāto]rakṣobhyatathāgatasya buddhakṣetre pratiṣṭhāpitāni |",
  "S04n258:67": "atha bhagavān ā[nandena saha nagara]valambikāyā dārikāyā gṛhe samāgato'bhūta |",
  "S04n258:68": "atha bhagavān nagaravalambikāyā dārikāyā gṛhe cakrikaṃ kaṭakaṭāpayāmāsa |",
  "S04n258:69": "atha sā dārikā taṃ cakrīśabdaṃ śrutva saṃśayajātābhūt |",
  "S04n258:70": "ko hetuḥ kaḥ pratyayaḥ |",
  "S04n258:71": "mama gṛhe na kadācit piṇḍapātika āgato'bhūt |",
  "S04n258:72": "atha sa nagaravalambikā dāikā śūnyākāragṛhe niṣaṇṇā aśrukaṇṭhī rudantī paridevantī sthitābhūt tīkṣṇadhāramasīṃ gaveṣantī paridevantī rudantī sthitābhūt |",
  "S04n258:73": "atha [sā] dārikā śūnyākāragṛhe niṣaṇṇā paridevantī aśru[kaṇṭhī] rudantī gāthābhiradhyabhāṣata |",
  "S04n258:74": "aho bata duḥkhu daridrake gṛhe",
  "S04n258:75": "varaṃ mama maraṇu na cāpi jīvitam |",
  "S04n258:76": "kiṃ cāpi me kāryuṣu jīvitena",
  "S04n258:77": "yadyaivāhaṃ duḥkhu śarīra pīḍitam ||",
  "S04n258:78": "kana.......................hyatrāṇaṃ bhavate parāyaṇam |",
  "S04n258:79": "anāthabhūtā ahamadyameva yadyaivāhaṃ jāta daridrake gṛhe ||",
  "S04n258:80": "atha sa nagaravalaṃbikā dārikā śūnyākāragṛhe [niṣaṇṇā] imā gāthā bhāṣitvā tūṣṇīṃ sthitābhūt |",
  "S04n258:81": "atha śuddhavāsakāyiko devaputro'ntarīkṣagataḥ sthitaścintayati sma |",
  "S04n258:82": "paśyeccedimāṃ bhagavān |",
  "S04n258:83": "anekaduṣkarakoṭiniyutaśatasahastracīrṇacaritaḥ sa śākyamunistathāgato nagaravalaṃbikāyā dārikāyā gṛhe sthito'bhūt |",
  "S04n258:84": "atha śuddhavāsakāyiko devaputraḥ śatasahastramūlyaṃ muktāhāraṃ gṛhītvā śatarasabhojanapiṭakaṃ gṛhītvā kāśikāni vastrāṇi gṛhītvā yena nagaravalambikāyā dārikāyā gṛhaṃ tenopasaṃkrānto'bhūt |",
  "S04n258:85": "atha śuddhavāsakāyiko devaputro nagaravalambikāṃ dārikāmevamāha |",
  "S04n258:86": "prāvara dārike imāni kāśikāni vastrāṇi imānyanekaśatasahastrmūlyānyābharaṇāni |",
  "S04n258:87": "prāvṛtya cedaṃ śatasahastramūlyaṃ muktāhāraṃ gṛhītvā imaṃ śatarasabhojanapiṭakaṃ gṛhītvā bhagavantamupanāmaya |",
  "S04n258:88": "atha sā dārīkā tāni kāśikāni vastrāṇi pravṛtya śatasahasramūlyaṃ muktāhāram gṛhītva taṃ śatarasabhojanapiṭakaṃ gṛhītvā yena bhagavāṃstenopasaṃkrāntā |",
  "S04n258:89": "upasaṃkramya bhagavantamupanāmayati sma |",
  "S04n258:90": "atha bhagavān tāṃ nagaravalaṃbikāmevamāha |",
  "S04n258:91": "pariṇāmaya tvaṃ dārike yathā pariṇāmitaṃ vipaśyiśikhiviśvabhūkkakutasundakanakamunikāśyapaprabhṛtibhiḥ sadbhistathāgatairarhabhdiḥ samyaksambuddhaiḥ |",
  "S04n258:92": "anto bhaviṣyati stribhāvādanto bhaviṣyati daridragṛhāt |",
  "S04n258:93": "atha sā dārikā taṃ piṇḍapātaṃ pariṇāmayitvā bhagavantamupanāmayāmāsa |",
  "S04n258:94": "anena piṇḍapātakuśalamūlena mā kaśmiṃścida daridragṛhe upapadyeya |",
  "S04n258:95": "atha sā nagaravalambikā dārikā taṃ piṇḍapātaṃ pariṇāmayitvā bhagavate dattvā svagṛhagamanamārabdhā |",
  "S04n258:96": "atha bhagavān tāṃ nagaravalambikāṃ dārikāmevamāha |",
  "S04n258:97": "pratinivartasva dārike |",
  "S04n258:98": "pūrvejātinidānaṃ samanusmarāmi |",
  "S04n258:99": "tadahaṃ pa[rikīrta]yiṣyāmi |",
  "S04n258:100": "atha sā dārikā pratinivṛtya sarvāṅgapraṇi[pātena] bhagavantaṃ prapatitā |",
  "S04n258:101": "atha sā nagaravalambikā dārikā bhagava[ntaṃ gā]thābhiradhyabhāṣata |",
  "S04n258:102": "avaśyaṃ me pūrvakṛtena karmaṇā",
  "S04n258:103": "yenāhaṃ [jāta] daridrake gṛhe |",
  "S04n258:104": "karohi kāruṇya mamaṃ hi duḥkhita",
  "S04n258:105": "[vinivartayasva] narakā hi pālān ||",
  "S04n258:106": "karohi kāruṇya mama duḥkhitāyā",
  "S04n258:107": "istribhāvā upapannu nāyaka |",
  "S04n258:108": "tvaṃ lokanātha jaravyādhiśoka",
  "S04n258:109": "vimocaye maṃ mama duḥkhitāyāḥ ||",
  "S04n258:110": "trāṇaṃ bhavāhī śaraṇaṃ parāyaṇaṃ",
  "S04n258:111": "vimocayāhī mama duḥkhitāyāḥ |",
  "S04n258:112": "kṛtaṃ hi nātha praṇidhiṃ tvayā hi",
  "S04n258:113": "ye keci sattvā iha jambudvīpe ||",
  "S04n258:114": "tiṣṭhanti ye vai daśasu diśāsu",
  "S04n258:115": "sattvā hi sarve sukhitā [kari]ṣye |",
  "S04n258:116": "sarve ca haṃ mocayi duḥkhasāgarāt",
  "S04n258:117": "trāṇaṃ bhavāhī śa[raṇaṃ parāya]ṇam ||",
  "S04n258:118": "tvayaṃ hi nātha mayi mocayī jagat",
  "S04n258:119": "avaśyaṃ me pūrvakṛ[tena] karmaṇā |",
  "S04n258:120": "yenāhaṃ jātu daridrake gṛhe",
  "S04n258:121": "trāṇāṃ bhavāhī mama [duḥkhītāyāḥ] ||",
  "S04n258:122": "[bhavaṃ] tu nātha jaravyādhimocakaṃ",
  "S04n258:123": "trāṇaṃ bhavāhī guṇa saṃci[tāgra] |",
  "S04n258:124": "na cā kariṣye punareva pāpaṃ",
  "S04n258:125": "yadvedayāmī imi vedanāni ||",
  "S04n258:126": "kṛpaṃ jani...............magra sattvā",
  "S04n258:127": "trāṇaṃ bhavāhī śaraṇaṃ parāyaṇam |",
  "S04n258:128": "ye keci sattvā iha jambudvīpe",
  "S04n258:129": "nāmaṃ ca vai dhāraya paśca kāle ||",
  "S04n258:130": "parinirvṛtasya tata paścakāle",
  "S04n258:131": "bhaviṣyati śāsanavipralopam |",
  "S04n258:132": "yatkiṃci pāpaṃ tadapūrva yat kṛtaṃ",
  "S04n258:133": "sarvaṃ kṣayaṃ yāsyati śīghrame[ta]t ||",
  "S04n258:134": "atha sā nagaravalambikā dārikā bhagavantaṃ gāthā bhāṣitvā pu[narapi] gṛhagamanamārabdhā |",
  "S04n258:135": "atha bhagavān tāṃ nagaravalambikāṃ [dārikāṃ kala] viṅkarutasvaranirghoṣeṇaivamāha |",
  "S04n258:136": "pratinivartasva [dārike pūrvajātinidānaṃ sa]manusmarāmi tadahaṃ parikīrtayiṣyāmi |",
  "S04n258:137": "[atha sā dārikā] pratinivṛtyaivamāha |",
  "S04n258:138": "parikīrtaya lokavināyakādya",
  "S04n258:139": "ya[dyat kṛtaṃ] pāpa sadā sudāruṇam |",
  "S04n258:140": "avaśya me pāpu kṛtaṃ sudāruṇaṃ",
  "S04n258:141": "yenā[haṃ jātu] daridrake gṛhe ||",
  "S04n258:142": "tvaṃ sārthavāhu iha sarvaloke",
  "S04n258:143": "vimocaye maṃ iha istribhāvā |",
  "S04n258:144": "trāṇaṃ bhavāhī śaraṇaṃ parāyaṇaṃ",
  "S04n258:145": "kṛtajñahaṃ nitya bhavāmi nāyake ||",
  "S04n258:146": "saṃśrāvaye maṃ imu dharmanetrī",
  "S04n258:147": "nāsau kadācittajate apāyam |",
  "S04n258:148": "saṃśodhayī karma yathākṛtaṃ mayā",
  "S04n258:149": "trāṇaṃ bhavāhī śaraṇaṃ parāyaṇam ||",
  "S04n258:150": "asaṅgajñānī varalokanāyaka",
  "S04n258:151": "vandāmi nātha śaraṇaṃ kṛtāñjalī ||",
  "S04n258:152": "atha bhagavān tāṃ dārikāmevamāha |",
  "S04n258:153": "bhūtapūrvo dārike atīte'dhvani asaṃkhyeyaiḥ kalpai ratnaśikhī nāma tathāgato'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n258:154": "tena khalu punaḥ samayena padmāvatī nāma rājadhānyabhūt |",
  "S04n258:155": "tena khalu punaḥ samayena padmāvatyāṃ rājadhānyāṃ padmaprabho nāma gṛhapatirabhūt |",
  "S04n258:156": "tasya padmaprabhasya gṛhapatestvaṃ [duhi]tā'bhūḥ |",
  "S04n258:157": "tena khalu punaḥ samayena grāmanagaranigamajanapadeṣu piṇḍapātiko bhikṣūḥ piṇḍapātāyāvatarati |",
  "S04n258:158": "yadā tvadgṛhamāgato'bhūta tadā tvaṃ dārike piṇḍapātaṃ gṛhītvā gṛhānniṣkrāntā punareva praviṣṭā'bhūḥ |",
  "S04n258:159": "na cāhaṃ muṇḍitaśiraso'dhanyasya piṇḍapātaṃ dāsyāmi |",
  "S04n258:160": "tena karmopacayena tvayā dārike dvādaśakalpasahasrāṇi punaḥ punardaridragṛhe duḥkhānyanubhūtāni |",
  "S04n258:161": "ekena tvayā dārike kuśalamūlena bodhivyākaraṇaṃ pratilapsyase |",
  "S04n258:162": "yattvayā tasya bhikṣo rūpaliṅgasaṃsthā na dṝṣṭā bhaviṣyasi tvaṃ dārike anāgate'dhvani acintyairaparimāṇaiḥ kalpairnagaradhvajo nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān loke |",
  "S04n258:163": "atha sā dārikā bhagavantaṃ triḥ pradakṣīṇaṃ kṛtvaivamāha |",
  "S04n258:164": "kidṛśaṃ bhagavan mama buddhakṣetraṃ bhaviṣyati yatraivāhaṃ buddho bhaviṣyāmi |",
  "S04n258:165": "bhagavānāha |",
  "S04n258:166": "aparimitaguṇasaṃcayā nāma sā buddhakṣetraṃ bhaviṣyati |",
  "S04n258:167": "yādṛśī ca sā sukhāvatī lokadhātuḥ tādṛśaṃ tadabuddhakṣetraṃ bhaviṣyati |",
  "S04n258:168": "paryaṅkaniṣaṇṇā āryopapādukā bodhisattvā bhaviṣyanti |",
  "S04n258:169": "īdṛśaṃ tadbuddhakṣetram |",
  "S04n258:170": "atha ca sā dārikā tuṣṭā udagrā āttamanāḥ pramuditā prītisaumanasyajātā svagṛhagamanamārabdhā |",
  "S04n258:171": "atha bhagavāṃstāṃ dārikāmevamāha |",
  "S04n258:172": "tvaṃ dārike saptame divase kālaṃ kariṣyasi |",
  "S04n258:173": "kālaṃ kṛtvā |",
  "S04n258:174": "pūrvasyāndiśi magadhaviṣaye rājā ajitaseno nāma |",
  "S04n258:175": "tasya rājño'jitasenasya antaḥpurasahasramasti |",
  "S04n258:176": "tasya khalu puna rājñao'jitasenasya putro janiṣyase |",
  "S04n258:177": "eṣa eva tava paścimo garbhavāso bhaviṣyati |",
  "S04n258:178": "atha bhagavān paścimakena nagaradvāreṇa śrāvastyā mahānagaryā niṣkrānto yena jetavanaṃ vihārastenopasaṃkrāntaḥ |",
  "S04n258:179": "athāyuṣmānāndo bhagavantaṃ dūrat evāgacchantaṃ dṛṣṭvā pādau śirasābhivandya triḥpradakṣīṇīkṛtya bhagavantaṃ gāthābhiradhyabhāṣata |",
  "S04n258:180": "suvarṇavarṇaṃ varalakṣaṇārcitaṃ",
  "S04n258:181": "dvāviṃśatilakṣaṇarūpadhāriṇam |",
  "S04n258:182": "yadā tvayā āgatu piṇḍapātikā",
  "S04n258:183": "vimocayitvā iha sarvasattvā ||",
  "S04n258:184": "sukhena saṃsthāpayi sarvasattvā",
  "S04n258:185": "maitrībalaṃ sarvajagattvayā kṛtam |",
  "S04n258:186": "sa piṇḍapātaṃ varamāṇḍanāyaka",
  "S04n258:187": "vimocitaste jagatī bhayā ca ||",
  "S04n258:188": "ye bodhisattvā iha jambudvipe",
  "S04n258:189": "sarve ca mārgaṃ tava darśayanti |",
  "S04n258:190": "parinirvṛtasya sada paścakāle",
  "S04n258:191": "dhāretu sūtraṃ imu buddhavarṇitam ||",
  "S04n258:192": "parinirvṛtasya tava paścakāle",
  "S04n258:193": "bhaviṣyati śāsanavipralopam |",
  "S04n258:194": "imaṃ nayaṃ dhārayi sūtraratnam ||",
  "S04n258:195": "athāyuṣmānānanda imā gāthā bhāṣitva bhagavantaṃ triḥ pradakṣīṇīkṛtya bhagavataḥ puratastasthau |",
  "S04n258:196": "atha bhagavānāyusmantamānandamāmantrayate sma |",
  "S04n258:197": "gacchananda gaṇḍīmākoṭaya |",
  "S04n258:198": "te śrāvakāḥ paribhokṣyanti piṇḍapātam |",
  "S04n258:199": "athāyuṣmānānando bhagavantamāmantrayate sma |",
  "S04n258:200": "kīdṛśaṃ bhagavan gaṇḍīśabdasya kuśalamūlaṃ bhaviṣyati |",
  "S04n258:201": "bhagavānāha |",
  "S04n258:202": "śruṇu ānanda gaṇḍīśabdasya kuśalamūlaṃ parikīrtayāmi |",
  "S04n258:203": "ye kecidānanda gaṇḍīśabdaṃ śroṣyanti teṣāṃ pacānantaryāṇi kṛtyāni parikṣayaṃ yāsyanti |",
  "S04n258:204": "avaivartikāste bhaviṣyanti kṣipraṃ cānuttarāṃ samyaksaṃbodhisambhisaṃbhotsyante |",
  "S04n258:205": "ānanda āha |",
  "S04n258:206": "kīdṛśaṃ bhagavaṃstaiḥ sattvaiḥ kuśalamūlamavaropim |",
  "S04n258:207": "bhagavānāha |",
  "S04n258:208": "śruṇu ānanda ye sattvāḥ paścime kāle paścime samaye mama parinirvṛtasya saddharmavipralope vartamāne saddharmasyāntardhānakālasamaye grāmanagaranigamajanapadarāṣṭrārājadhānīṣu ye sattvā [vā] araṇyāyatane gaṇḍayākoṭanaśabdaṃ śroṣyanti namo buddhāyeti kariṣyanti teṣāṃ pacānantaryāṇi karmāṇi parikṣayaṃ yāsyanti |",
  "S04n258:209": "īdṛśānyānanda gaṇḍīśabdasya kuśalamūlāni |",
  "S04n258:210": "athāyuṣmānānandaḥ śāntapraśāntena gaṇḍīmākoṭayate sma |",
  "S04n258:211": "atha tena gaṇḍīśabdena sarve te mahāśrāvakāḥ sannipatitā abhūvan |",
  "S04n258:212": "yathā yathā āsane niṣaṇṇāḥ piṇḍapātaṃ paribhūñjante sma |",
  "S04n258:213": "atha tatraiva śrāvakamadhye nandimitro nāma mahāśrāvakaḥ sannipatito'bhūt sanniṣaṇṇaḥ |",
  "S04n258:214": "atha bhagavānāyuṣmantaṃ nandimitram mahāśrāvakamāmantrayate sma |",
  "S04n258:215": "gaccha tvaṃ nandimitra mahāśrāvaka pūrvasyāndiśi magadhaviṣaye rājño'jitasenasya kalyāṇamitraparicaryā kuru |",
  "S04n258:216": "atha nandimitro mahāśrāvako bhagavantamevamāha |",
  "S04n258:217": "na bhagavan śakṣyāmastaṃ pṛthivīpradeśaṃ gantum |",
  "S04n258:218": "durāsadāste sattvāḥ |",
  "S04n258:219": "te māṃ jīvitādvyavaropayiṣyanti |",
  "S04n258:220": "atha bhagavānāyuṣmantaṃ taṃ nandimitram mahāśrāvakamevamāha |",
  "S04n258:221": "na te sattvāste śakṣyante bālāgramapi kampayituṃ prāgeva jīvitādvyavaropayitum |",
  "S04n258:222": "atha nandimitro mahāśrāvakaḥ pratyūṣakālasamaye suvarṇavarṇaṃ vastraṃ prāvṛtya yena pūrvasyāndiśi magadhaviṣaye rājño'jitasenasya rājadhāṇi tenānukrānto'bhūt |",
  "S04n258:223": "atha rājā ajitasenastaṃ nandimitraṃ mahāśrāvakaṃ dṛṣṭvā tuṣṭa udagra āttamanāḥ pramuditaḥ prītisaumanasyajāto'bhūt |",
  "S04n258:224": "atha rājñājitasenena amātyaḥ preṣito'bhūt |",
  "S04n258:225": "gacchainaṃ bhikṣumānaya |",
  "S04n258:226": "tadā so'mātyo yena nandimitro mahāśrāvakastenopasaṃkrāntaḥ |",
  "S04n258:227": "atha so'mātyo nandimitraṃ mahāśrāvakamevamāha |",
  "S04n258:228": "āgaccha mahāśrāvaka bhikṣo rājā te ājñāpayati |",
  "S04n258:229": "atha nandimitro mahāśrāvako'mātyamevamāha |",
  "S04n258:230": "mama rājña kiṃ kārya mama rājā kiṃ kariṣyati |",
  "S04n258:231": "athāmātyo yena rājājitasenastenopasaṃkrāntaḥ |",
  "S04n258:232": "taṃ rājānamajitasenamevamāha |",
  "S04n258:233": "na ca sa bhikṣustava pārśve āgacchati |",
  "S04n258:234": "atha rājñājitasenena pañcāmātyaśatāni preṣitāni |",
  "S04n258:235": "na ca sa bhikṣūrājño'jitasenasya pārśvamāgacchati |",
  "S04n258:236": "atha sa rājā svakenaivātmabhāvena yena sa nandimitramahāśrāvakastenopasaṃkrāntaḥ |",
  "S04n258:237": "upasaṃkramya kṛtājalirevamāha |",
  "S04n258:238": "āgaccha bho bhikṣo mama rājadhānīṃ praviśa |",
  "S04n258:239": "atha rājā ajitaseno dakṣiṇahaste taṃ bhikṣūṃ gṛhītvā svakāṃ rājadhānīṃ praviṣṭo'bhūt |",
  "S04n258:240": "atha rājñājitasenena nandimitrasya bhikṣoḥ siṃhāsanaṃ dattamabhūt |",
  "S04n258:241": "atha rājājitaseno bhadrapīṭhake niṣadya taṃ nandimitraṃ mahāśrāvakamevamāha |",
  "S04n258:242": "kutra tvaṃ bhikṣo gacchasi |",
  "S04n258:243": "ko hetuḥ kaḥ pratyayaḥ |",
  "S04n258:244": "atha nandimitro mahāśrāvako rājānamajitasenamevamāha |",
  "S04n258:245": "ye kecid bhikṣupravrajitāste sarve bhikṣāhārāḥ piṇḍapātamavacarantaḥ paribhuñjanti |",
  "S04n258:246": "atha rājā ajitasenastaṃ nandimitraṃ mahāśrāvakamevamāha |",
  "S04n258:247": "paribhuṅkṣva mama gṛhe piṇḍapātam |",
  "S04n258:248": "yāvajjīvaṃ piṇḍapātaṃ pradāsyāmi |",
  "S04n258:249": "yadi te bhikṣo mama svamāṃsena kāryaṃ svamāṃsaṃ dāsyāmi |",
  "S04n258:250": "atha nandamitro mahāśrāvako rājānamajitasenaāṃ gāthābhiradhyabhāsāta |",
  "S04n258:251": "bhuṃjāmi tadbhojanu yad dadāhi",
  "S04n258:252": "mṛṣṭānnapānaṃ rasapānamuktamam |",
  "S04n258:253": "kledhā hi nirmukta tvayā bhaviṣyasi",
  "S04n258:254": "sudurlabhaṃ labdha manuṣyalābham ||",
  "S04n258:255": "sudurlabhaṃ śāsanu nāyakasya",
  "S04n258:256": "śradvāprasādaṃ paramaṃ sudurlabham |",
  "S04n258:257": "ye śāsane pra[vra]jitā ca bhikṣavā",
  "S04n258:258": "sudurlabhaṃ śāsanu nāyakānām ||",
  "S04n258:259": "sudurlabhaṃ sugatavarasya darśanaṃ",
  "S04n258:260": "namo'stu te buddha mahānubhāvo |",
  "S04n258:261": "namo'stu te dharmamayaṃ mahāmune",
  "S04n258:262": "namo'stu te kleśavicakṣaṇāryam |",
  "S04n258:263": "namo'stu te sarvajarapramokṣaṇāt",
  "S04n258:264": "namo'stu te mārganidarśanāryam",
  "S04n258:265": "namo'stu te mārgapathasya darśakaṃ",
  "S04n258:266": "namo'stu te bodhisapathasya darśakam |",
  "S04n258:267": "atha nandimitro mahāśrāvako rājānamajitasenaṃ bhagavato guṇavarṇamudīrayitvā tūṣṇīṃ sthito'bhūt |",
  "S04n258:268": "atha rājānamajitasenaṃ taṃ nandimitro mahāśrāvako gāthābhiradhyabhāṣata |",
  "S04n258:269": "sudurlabhaṃ bhikṣu tathaiva darśanaṃ",
  "S04n258:270": "sudurlabhaṃ tasya bhaveya darśanam",
  "S04n258:271": "ye bhikṣu saṃghasya dadeya dānaṃ",
  "S04n258:272": "na tasya yakṣā na ca rākṣasāśca ||",
  "S04n258:273": "na pretakuṣmāṇḍamahoragāśca",
  "S04n258:274": "vighnaṃ na kurvanti kadāci teṣāṃ |",
  "S04n258:275": "ye bhikṣusaṃghāya dadanti dānaṃ",
  "S04n258:276": "sudurlabhaṃ tasya manuṣyalābham ||",
  "S04n258:277": "yo durlabhaṃ darśanu bhikṣubhāvaṃ",
  "S04n258:278": "sudurlabhaṃ kalpaśatairacintiyaiḥ |",
  "S04n258:279": "yo lokanāthasya hi nāmu dhāraye",
  "S04n258:280": "kalpāna koṭinayutānacintiyā ||",
  "S04n258:281": "na jātu gacche vinipātadurgatiṃ",
  "S04n258:282": "yo īdṛśaṃ paśyati bhikṣurājam |",
  "S04n258:283": "na tasya bhotī vinipātadurgatiṃ",
  "S04n258:284": "yo īdṛśaṃ paśyati bhikṣurājam ||",
  "S04n258:285": "kalyāṇamitraṃ mama mārgadarśako",
  "S04n258:286": "(yaṃ) sa āgatāye mama piṇḍapātikā |",
  "S04n258:287": "yo dāsyate asya hi piṇḍapātaṃ",
  "S04n258:288": "muktā na bheṣyaṃti jarārtavyādhayā ||",
  "S04n258:289": "kleśā vinirmukta sadā tu bheṣyati",
  "S04n258:290": "ye tasya dāsyantiha piṇḍapātam ||",
  "S04n258:291": "atha sa rājā ajitaseno nandimitraṃ mahāśrāvakaṃ guṇavarṇamudīrayitvā tūṣṇīṃ sthito'bhūt |",
  "S04n258:292": "atha nandimitro mahāśrāvako rājānamajitasenamevamāha |",
  "S04n258:293": "evamastu mahārāja bhuñje piṇḍapāta tava gṛhe |",
  "S04n258:294": "atha rājā ajitasenaṃ khādanīyena bhojanīyena taṃ nandimitramahāśrāvakaṃ santarpayati sma |",
  "S04n258:295": "atha nandimitramahāśrāvako rājānamajitasenamevamāha |",
  "S04n258:296": "kiṃ tava mahārāja asmin pṛthivīpradeśe udyānabhūmirasti |",
  "S04n258:297": "rājā āha |",
  "S04n258:298": "asti mahāśrāvaka udyānabhūmirmama ramaṇīyā suśobhanā |",
  "S04n258:299": "nandimitra āha |",
  "S04n258:300": "gacchāmyahaṃ mahārāja |",
  "S04n258:301": "tāmudyānabhūmiṃ prekṣe |",
  "S04n258:302": "rājā āha |",
  "S04n258:303": "gaccha nandimitra |",
  "S04n258:304": "udyānabhūmiṃ prekṣasva |",
  "S04n258:305": "atha nandimitramahāśrāvako yena rājño'jitasenasyodyānabhūmistenopasaṃkrāntaḥ |",
  "S04n258:306": "atha tatrodyānabhūmau ye udyānaguṇāste sarve santītī |",
  "S04n258:307": "yā graiṣmikyaḥ puṣkariṇyastāḥ śītalajalaparipūrṇā yā vārṣikyastā nātyuṣṇā nātiśītalajalaparipūrṇāḥ |",
  "S04n258:308": "tāśca puṣkariṇyaḥ suvarṇasopānasaṃcchannā divyā ramaṇīyāḥ |",
  "S04n258:309": "ye ca jāṃbūpakaparibhogaguṇāste sarve santīti |",
  "S04n258:310": "adhimuktakacampakāśokamucilindapāṭalasumanāsaugandhikapuṣpāṇi santīti |",
  "S04n258:311": "ye tiryagyonigatāḥ pakṣiṇaḥ śukaśārikācakravākamayūrakokilā dayaste nānārutāni kurvanti sma |",
  "S04n258:312": "atha tatraiva udyānabhūmau suvarṇavarṇāḥ suvarṇatuṇḍāḥ suvarṇapakṣāḥ suvarṇapādāḥ pakṣīṇaḥ prādurbhūtāḥ |",
  "S04n258:313": "te sarve buddhaśabdaṃ niścārayanti |",
  "S04n258:314": "atha nandimitramahāśrāvako yena rājño'jitasenasya rājadhāṇī tenopasaṃkrāntaḥ |",
  "S04n258:315": "atha rājā ajitasenastaṃ nandimitraṃ mahāśrāvakamevamāha |",
  "S04n258:316": "āgatastvaṃ mahāśrāvaka |",
  "S04n258:317": "dṛṣṭodyānabhūmiḥ |",
  "S04n258:318": "nandimitra āha |",
  "S04n258:319": "dṛṣṭā mayodyānabhūmi ramaṇīyā suśobhanā |",
  "S04n258:320": "atha nandimitram mahāśrāvakaṃ rāja ajitaseno gāthābhiradhyabhāṣata |",
  "S04n258:321": "ye jaṃbudvīpe paribhogamāsī",
  "S04n258:322": "adhimuktakacampakadhānuṣkārikā |",
  "S04n258:323": "aśokamucilinda tathaiva pāṭalā",
  "S04n258:324": "saugandhikāśca sumanā ca vārṣikā ||",
  "S04n258:325": "tadā pariyātrā nadītīranirmitā",
  "S04n258:326": "suvarṇavarṇā sada pakṣīṇā abhūt |",
  "S04n258:327": "mārgaṃ ca te darśayi agrabodhaye",
  "S04n258:328": "divyā manojña madhurasvarāṃśca",
  "S04n258:329": "saṃśrāvayiṣyanti ca nityakālam ||",
  "S04n258:330": "atha nandimitramahāśrāvako rājño'jitasenasya gāthā bhāṣitvā tūṣṇī sthito'bhūt |",
  "S04n258:331": "atha rājā ajitaseno bherīṃ parāhante sma |",
  "S04n258:332": "atha tena bherīśabdena sametyāmātyagaṇastaṃ rājānamajitasenamevamāha |",
  "S04n258:333": "kasyārthe mahārāja bherī parāhatā |",
  "S04n258:334": "atha sa rājā āha |",
  "S04n258:335": "hastirathaṃ ca aśvarathaṃ ca sajjaṃ kṛtaṃ syāt |",
  "S04n258:336": "ahamudyānabhūmiṃ gamisyāmi krīḍanārthāya |",
  "S04n258:337": "atha tā amātyakoṭyo vacanaṃ śrutva śīghrameva tada hastirathamaśvarathaṃ sajjaṃ kṛtavatyaḥ |",
  "S04n258:338": "atha tena kṣaṇalavamuhūrtamātreṇa rājājitaseno yena sodyānabhūmistenopasaṃkrāntaḥ |",
  "S04n258:339": "sa ca nandimitramahāśrāvakastenaivopasaṃkrānto rājānamajitasenamevamāha |",
  "S04n258:340": "asmin pṛthivīpradeśe mahārāja mama kuṭikaṃ kārayitavyam yatrāhaṃ sanniṣaṇṇastava gṛhe piṇḍapātaṃ paribhokṣyāmi |",
  "S04n258:341": "atha rājā ajitaseno nandimitramahāśrāvakamevamāha |",
  "S04n258:342": "kīdṛśaṃ tavakuṭikaṃ kārayitavyam |",
  "S04n258:343": "nandimitra āha |",
  "S04n258:344": "yādṛśāstava mahārāja mahācittotpādaśraddhāprasādāstādṛśaṃ kuṭikaṃ kāraya |",
  "S04n258:345": "atha rāhā ajitaseno jyeṣṭhāmātyamevamāha'sminneva pṛthavīpradeśe kuṭikaṃ kāraya |",
  "S04n258:346": "atha jyeṣṭhāmātyo rājānamevamāha |",
  "S04n258:347": "kīdṛśaṃ mahārāja kuṭikaṃ kārayāmi |",
  "S04n258:348": "rājā ajitasena evamāha |",
  "S04n258:349": "triṃśadyojanāni dīrgheṇa ṣaḍyojanānyūrdhvāyāṃ saptaratnamayaṃ maṇimuktisamcchāditaṃ kuṭikaṃ kāraya |",
  "S04n258:350": "atha so'mātyaḥ kuṭikaṃ kāryati |",
  "S04n258:351": "saptaratnamayaṃ maṇimuktisaṃcchāditaṃ kārayitvā yena rājā ajitasenastenopasaṃkrānto rājānamajitasenamevamāha |",
  "S04n258:352": "kṛtaṃ mahārāja mayā kuṭikaṃ yādṛśamājñaptam |",
  "S04n258:353": "rājā āhā |",
  "S04n258:354": "tatraiva pṛthivīpradeśe caṃkramaḥ kārayitavyaścaturyojanāni dīrgheṇa dve yojane vistāreṇa |",
  "S04n258:355": "atha so'mātyastaṃ caṃkramaṃ kāayitvā yena rājā ajitasenastenopasaṃkrānto rājānaṃ gāthābhiradhyabhāṣata |",
  "S04n258:356": "kṛtaṃ mayā camkramu suṣṭhu śobhanaṃ",
  "S04n258:357": "ājñā tvayā yat kṛtapūrvameva ca |",
  "S04n258:358": "sattvān moceti prakṛtiṃ śubhāśubhaṃ",
  "S04n258:359": "vimocaye prāṇina sarvametat ||",
  "S04n258:360": "aho sulabdhā praṇidhīkṛtaṃ tvayā",
  "S04n258:361": "vimocayī sarvajagat sadevakam |",
  "S04n258:362": "praṇidhiṃ kṛtaṃ yattvayamīdṛśaṃ bhave",
  "S04n258:363": "dharmaṃ prakāśeti me dharmabhāṇako |",
  "S04n258:364": "niṣaṇṇa sthitvā kuṭikā ca caṃkrame",
  "S04n258:365": "ājñā kṛtaṃ yat tvaya yādṛśī kṛtā |",
  "S04n258:366": "sa caṃkramaṃ caiva kṛtaṃ suśobhanaṃ",
  "S04n258:367": "maṇiratnasaṃcchādita taṃ ca bhūmim ||",
  "S04n258:368": "atha rājā ajitaseno yena svakā rājadhāgī tenopasaṃkrāntaḥ |",
  "S04n258:369": "atha nandimitramahāśrāvakaḥ pratinivṛtya tatraiva kuṭike niṣaṇṇo vikiraṇaṃ nāma bodhisattvasamādhiṃ samāpanno'bhūt |",
  "S04n258:370": "anyena keśānanyena nayanānyanyena dantānanyena grīvā anyena bāhū anyena hṛdayamanyenodaramanyenorū anyena jaṅgaghe anyena pādau samāpanno'bhūt |",
  "S04n258:371": "atha sa rājā ajitasenaḥ saptāhasyātyayena taṃ bhikṣūṃ na paśyati ||",
  "S04n258:372": "atha rājā jyeṣṭhakumāramevamāha |",
  "S04n258:373": "āgaccha kulaputra gamiṣyāmi tāṃ kuṭikām |",
  "S04n258:374": "yena sa bhikṣustenopasaṃkramiṣyāmi |",
  "S04n258:375": "atha sa rājā saputro yena sā kuṭikā tenopasaṃkrānto'bhūt |",
  "S04n258:376": "atha sa rājā ajitasenastaṃ bhikṣumātmabhāvam khaṇḍaṃ khāṇḍaṃ kṛtaṃ dṛstvā saṃśayajāto'bhūt |",
  "S04n258:377": "saṃtrastaromakūpajāto vastrāṇi pāṭayan paridevan rudan aśrukaṇṭhaḥ putramevamāha |",
  "S04n258:378": "ānaya putra tīkṣṇādhāramasim |",
  "S04n258:379": "ātmānaṃ jivitād vyavaropayiṣyāmi |",
  "S04n258:380": "atha sa rājakumāraḥ prāñjaliṃ kṛtvā rājānaṃ gāthābhiradhyabhāṣata |",
  "S04n258:381": "mā śokacittasya bhave nṛpendra",
  "S04n258:382": "mā vedayī vedanamīdṛśāni |",
  "S04n258:383": "ātmaghātaṃ karitvā tu niraye tvaṃ gamiṣyasi |",
  "S04n258:384": "rauravaṃ narakaṃ cāpi gamiṣyasi sudāruṇam |",
  "S04n258:385": "dakṣiṇīyo ayaṃ loke jaravyādhipramocakaḥ |",
  "S04n258:386": "na cāyaṃ ghātito yakṣairna bhūtairna ca rākṣasaiḥ |",
  "S04n258:387": "bodhisattvo'pyayaṃ loke jaravyādhipramocakaḥ ||",
  "S04n258:388": "dakṣiṇiyo ayaṃ loke jaravyādhipramocakaḥ |",
  "S04n258:389": "durlabho darśanaṃ asya bodhimārgasya darśakaḥ ||",
  "S04n258:390": "kalyāṇamitramayaṃ āsī tava kāraṇamāgatam |",
  "S04n258:391": "dakṣiṇīyo ayaṃ loke sarvasattvasukhāvaham ||",
  "S04n258:392": "sarvajñaṃ pāramiprāptaṃ lokanāthena preṣitam |",
  "S04n258:393": "dṛḍhavīryaṃ dṛḍhasthāmaṃ lokanāthaṃ maharṣiṇam ||",
  "S04n258:394": "yo nāma tasya dhāreti nāsau gacchati durgatim |",
  "S04n258:395": "apāyaṃ na gamiṣyanti svargalokopapattaye ||",
  "S04n258:396": "atha sa rājakumārastaṃ pitaraṃ gāthā bhāsitvā tūṣṇīṃ sthito'bhūt |",
  "S04n258:397": "atha rājā ajitasenaḥ svakaṃ putramevamāha |",
  "S04n258:398": "kathaṃ tvaṃ kumāra jānīṣe yadayaṃ bhikṣuḥ samādhiṃ samāpanno'bhūt |",
  "S04n258:399": "atha sa rājakumāra evamāha |",
  "S04n258:400": "paśya mahārāja ayaṃ bhikṣurbodhisattvasamādhiṃ samāpannaḥ sarvakleśavinirmukto bhavasāgarapāraṃgataḥ sarvasattvahitārthaṃ ca mārgaṃ darśayate śubham |",
  "S04n258:401": "atha sa rājakumāro rājānamevamāha |",
  "S04n258:402": "āgaccha tāta caṃkramaṃ gamiṣyāmaḥ |",
  "S04n258:403": "atha sa rājā sa ca rājakumāro bahubhirdārakaśataiḥ sārdha yena sa caṃkramastenopasaṃkrāntau |",
  "S04n258:404": "atha sa bhikṣustataḥ samādhervyutthito rājānamajitasenamevamāha |",
  "S04n258:405": "āgaccha mahārāja kiṃ karoṣyasmin sthāne |",
  "S04n258:406": "atha rājā taṃ bhikṣū dṛṣṭvā maulipattaṃ rājakumārasya dadāti |",
  "S04n258:407": "tava rājyaṃ bhavatu |",
  "S04n258:408": "dharmeṇa pālaye nādharmeṇa |",
  "S04n258:409": "rājakumāra āha |",
  "S04n258:410": "bahūnyasaṃkhyeyāni rājakāryāṇi mayā kṛtāni |",
  "S04n258:411": "na ca kadācittṛptirāsīt |",
  "S04n258:412": "tava tāta rājyaṃ bhavatu |",
  "S04n258:413": "na mama rājyena kāryaṃ na bhogena naiśvaryādhipatyena kāryam |",
  "S04n258:414": "tava rājyaṃ bhavatu tāta |",
  "S04n258:415": "dharmeṇa pālayeṃ nādharmeṇeti |",
  "S04n258:416": "atha rājā yena sa bhikṣustenopasaṃkrāntaḥ prāñjalirevamāha |",
  "S04n258:417": "sudurlabhaṃ [darśana]tubhyamārṣāḥ",
  "S04n258:418": "kṛtājaliḥ [samabhimukhī] nāyakānām |",
  "S04n258:419": "mokṣāgamaṃ darśanu tubhyamārṣāḥ",
  "S04n258:420": "sudurlabhaṃ karmaśatairacintiyaiḥ ||",
  "S04n258:421": "ye darśanaṃ dāsyati tubhyamārṣā",
  "S04n258:422": "muktā ca so bheṣyati kalpakoṭibhiḥ |",
  "S04n258:423": "na jātu gacche vinipātadurgatiṃ",
  "S04n258:424": "yo nāmadheyaṃ śṛṇute muhūrtam ||",
  "S04n258:425": "rājā āha |",
  "S04n258:426": "niṣadya yugye ratanāmaye śubhe",
  "S04n258:427": "vrajāmyahaṃ yena sa rājadhānīm |",
  "S04n258:428": "dadāmyahaṃ bhojanu suprabhūtaṃ",
  "S04n258:429": "dadāmyahaṃ kāśikavastrametat |",
  "S04n258:430": "sūkṣmāṇi jālāni ca saṃhitāni",
  "S04n258:431": "yāṃ cīvarāṃ tubhya dadāmi adya ||",
  "S04n258:432": "atha sa bhikṣū ratnamaye yugye gṛhītvā yena rājadhānī tenopasaṃkrāntaḥ |",
  "S04n258:433": "santarpito bhojanena |",
  "S04n258:434": "atha nandimitramahāśrāvako rājānamajitasenaṃ gāthābhiradhyabhāṣata |",
  "S04n258:435": "saṃtarpito bhojana suprabhūtaṃ",
  "S04n258:436": "mṛṣṭānnapānarasamukttamaṃ śubham |",
  "S04n258:437": "ye bhikṣusaṃghāya dadaṃti dānaṃ",
  "S04n258:438": "te bodhimaṇḍena cireṇa gacchata ||",
  "S04n258:439": "sudurlabhaṃ darśana nāyakasya na",
  "S04n258:440": "cireṇa so gacchati buddhakṣetram |",
  "S04n258:441": "amitāyuṣasya varabuddhakṣetre",
  "S04n258:442": "sukhāvatīṃ gacchati śīgrametat ||",
  "S04n258:443": "atha nandimitramahāśrāvakaḥ ajitasenasya rājño gāthā bhāṣitva tūṣṇīṃ sthito'bhūt |",
  "S04n258:444": "atha rājā ajitaseno bherīṃ parāhanti sma |",
  "S04n258:445": "atha tena bherīśabdena sarvāstā amātyakoṭyo rājānamevamāhuḥ |",
  "S04n258:446": "kasyārthe mahārāja bherī parāhatā |",
  "S04n258:447": "rājā āha |",
  "S04n258:448": "saptame divase hastirathamaśvarathaṃ sajjaṃ kṛtaṃ rayāt |",
  "S04n258:449": "ahaṃ saptame divase jetavanaṃ nāma vihāraṃ gamiṣyāmi śākyamunestathāgatasyārhataḥ samyaksaṃbuddhasya darśanāya vandanāya paryupāsanāya dharmaśravaṇāya |",
  "S04n258:450": "athāmātyakoṭyastaṃ rājānamajitasenamevamāhuḥ |",
  "S04n258:451": "kṛtamasmābhiḥ mahārāja hastirathamaśvarathaṃ sajjam |",
  "S04n258:452": "atha rājā ajitaseno hastirathe avaruhya taṃ ca nandimitramahāśrāvakaṃ ratnamaye rathe avarohya yena jetavanaṃ vihārastenopasaṃkrāntaḥ |",
  "S04n258:453": "atha bhagavān rājānamajitasenaṃ dūrata evāgacchantaṃ dṛṣṭrā tāna sarvaśrāvakānāmantrayat |",
  "S04n258:454": "sarvairnānāṛddhivikurvitaṃ darśayitavyam |",
  "S04n258:455": "atha te sarve mahāśrāvakā jvālāmālaṃ nāma bodhisattvasamādhiṃ samāpannā abhūvan |",
  "S04n258:456": "atha rājā dūratastaṃ jvālāmālaṃ dṛṣṭvā nandimitramahāśrāvakamevamāha |",
  "S04n258:457": "kasyārthe imaṃ parvataṃ jvālāmalībhūtaṃ paśyāmi |",
  "S04n258:458": "nandimitra āha |",
  "S04n258:459": "atra śākyamunistathāgato'rhan samyaksaṃbuddhaḥ sthitiṃ dhriyate yāpayati dharmaṃ ca deśayati |",
  "S04n258:460": "te ca bodhisattvā jvālāmālaṃ nāma bodhisattvasamādhiṃ samāpannāḥ |",
  "S04n258:461": "atha rājā ajitaseno hastirathādavatīrya pādābhyāṃ putrasahasreṇa sārdhaṃ yena bhagavāṃstenopasaṃkrāntaḥ |",
  "S04n258:462": "atha bhagavān suvarṇavarṇena kāyena vyāmaprabhayā caṃkramate sma |",
  "S04n258:463": "atha rājā ajitaseno bhagavato rūpavarṇaliṃgasaṃsthānaṃ dṛṣṭvā mūrcchitvā dharaṇitale nipatitaḥ |",
  "S04n258:464": "atha bhagavān suvarṇavarṇaṃ bāhuṃ prasārya taṃ rājānamutthāpayati sma |",
  "S04n258:465": "uttiṣṭha mahārāja kasyārthe prapatitaḥ | rājā āha |",
  "S04n258:466": "bahūni kalpāni acintiyāni",
  "S04n258:467": "jātīśatākoṭi acintityāni |",
  "S04n258:468": "na me kadācidiha dṛṣṭarūpaṃ",
  "S04n258:469": "tvaṃ lokanātho varadakṣiṇīyo ||",
  "S04n258:470": "tvaṃ sārthavāha jaravyādhimocakaṃ",
  "S04n258:471": "suvarṇavarṇaṃ varalakṣaṇāṃgam |",
  "S04n258:472": "dvātṛṃśatā lakṣāṇadhārīṇāṃ mune",
  "S04n258:473": "nāsau kadācid vrajate apāyabhūmim |",
  "S04n258:474": "yo lokanāthasya hi rūpu paśye",
  "S04n258:475": "tvaṃ lokanāthā śirasā namasyāmī ||",
  "S04n258:476": "atha rājā ajitasenaḥ kṛtāñjaliḥ bhagavantamevamāha |",
  "S04n258:477": "ahaṃ bhagavan tava śāsane pravrajiṣyāmi |",
  "S04n258:478": "atha bhagavān tuṣṭa udagra āttamanāḥ pramuditaḥ prītisaumanasyajātaḥ |",
  "S04n258:479": "alabdhālābhā ye [tatra] mama śāsanaṃ vaistārikaṃ bhavati |",
  "S04n258:480": "taṃ rājanamajitasenamevamāha |",
  "S04n258:481": "gaccha tvaṃ mahārāja svagṛhe saptame divase āgamiṣyāmi |",
  "S04n258:482": "atha rājā ajitasenastuṣṭa udagra āttamanāḥ pramuditaḥ prītīsaumanasyajātastaṃ kalyāṇamitraṃ bhikṣu purataḥsthāpya svagṛhaṃ gatvā sarvānamātyānāmantrayate sma |",
  "S04n258:483": "sarvairgrāmanagaranigamajanapadaiḥ pathaṃ śodhayitavyaṃ gṛhe gṛhe dhvajānyucchrāpitavyāni gṛhe gṛhe ratnamayāni kumbhāni paripūrayitavyāni |",
  "S04n258:484": "tadā taiḥ sarvairamātyairājñātam |",
  "S04n258:485": "sarvagrāmanagaranigamajanapadaiḥ pathaṃ śodhitaṃ dhvajānyucchrāpitāni ratnamayāni kumbhāni paripūritāni |",
  "S04n258:486": "yatra rājā ajitasenaḥ prativasati tatra dvādaśakoṭyo dhvajānāmucchrāpitā dvādaśakoṭyo ratnamayānāṃ kumbhānāṃ paripūritāḥ |",
  "S04n258:487": "yāvat saptame divase tathāgato'rhan samyaksaṃbuddhaḥ śāriputramaudgalyāyanāndapūrṇamaitrāyaṇīputrapramukhairmahāśrāvakasaṃghaiḥ parivṛtaḥ puraskṛtaḥ ajitasenasya rājño rājadhānīmanuprāptaḥ |",
  "S04n258:488": "atha rājā ajitasenaḥ puṣpapiṭakaṃ gṛhītvā kalyāṇamitraṃ purataḥsthāpya bhagavantaṃ puṣpairavakiran bhagavantamevamāha |",
  "S04n258:489": "anena kuśalamūlena sarvasattvā anuttarāṃ samyaksaṃbodhimabhisampadyante |",
  "S04n258:490": "atha rājñā ajitasenena āsanāni prajñaptāni |",
  "S04n258:491": "tasya bhagavataḥ siṃhāsanaṃ pradattam |",
  "S04n258:492": "atha bhagavān siṃhāsane niṣaṇṇo rājño'jitasenasya dharmān deśitavāg |",
  "S04n258:493": "atha rājñā ajitasenena prabhūtenāhāreṇa khādanīyena bhojanīyena santarpitaḥ |",
  "S04n258:494": "atha rājā ajitaseno jyeṣṭhakaṃ rājakumāraṃ dadāti |",
  "S04n258:495": "imaṃ rājakumāraṃ pravrājaya |",
  "S04n258:496": "tadahaṃ paścāt pravrajiṣyāmi |",
  "S04n258:497": "atha bhagavānāyuṣmantamānandamāmantrayate sma |",
  "S04n258:498": "gacchānanda imaṃ rājakumāraṃ pravrājaya |",
  "S04n258:499": "athāyuṣmatānandena sa rājakumāraḥ pravrājitaḥ |",
  "S04n258:500": "saha pravrajitamātreṇa arhatphalaṃ prāptamabhūt |",
  "S04n258:501": "sarvabuddhakṣetrāṇi paśyati sma |",
  "S04n258:502": "atha sa rājakumāro'ntarīkṣagatastaṃ pitaraṃ gāthābhiradhyabhāṣata |",
  "S04n258:503": "mā vilaṃba kurute tāta",
  "S04n258:504": "mā khedaṃ kiṃci yāsyasi |",
  "S04n258:505": "aho sulabdhaṃ sugatān darśanaṃ",
  "S04n258:506": "aho sulabdhaṃ sugatān lābham ||",
  "S04n258:507": "aho sulabdhaṃ paramaṃ hi lābhaṃ",
  "S04n258:508": "pravrajyalābhaṃ sugatena varṇitam |",
  "S04n258:509": "saṃsāramokṣo sugatena varṇitaṃ",
  "S04n258:510": "pravrajya śīghraṃ ma vilaṃba tāta ||",
  "S04n258:511": "mā khedayī lokavināyakendraṃ",
  "S04n258:512": "sudurlabhaṃ labdha manuṣyalābhaṃ",
  "S04n258:513": "sudurlabhaṃ darśanu nāyakānām |",
  "S04n258:514": "śīghraṃ ca pravrajya mayā hi labdhaṃ",
  "S04n258:515": "prāptaṃ mayā uttamamagrabodhim |",
  "S04n258:516": "śrutvā na rājā tada putravākyaṃ",
  "S04n258:517": "sa pravrajī śāsani nāyakasya ||",
  "S04n258:518": "atha rājakumāro'ntarīkṣagato gāthāṃ bhāṣitvā tūṣṇīṃ sthito'bhūt |",
  "S04n258:519": "atha rājā ajitasenaḥ putrasya vākyaṃ śrutvā tuṣṭa udagra ātta[ma]nāḥ pramuditaḥ [prīti]saumanasyajāto bhagavantamuddiśya vihāraṃ kārayati sma |",
  "S04n258:520": "tūryakoṭyo'nupradattāḥ |",
  "S04n258:521": "antaḥpurasahasramasyāstrīndriyamantarhitapuruṣendriyaṃ prādurabhūt |",
  "S04n258:522": "atha rājā ajitaseno bhagavataḥ śāsane pravrajito'bhūt |",
  "S04n258:523": "tāścāmātyakoṭyo bhagavataḥ śāsane pravrajitā abhūvan |",
  "S04n258:524": "taccāntaḥpurapuruṣasahasraṃ pravrajitamabhūt |",
  "S04n258:525": "bhagavān rājānamajitasenaṃ pravrājya yena jetavanaṃ vihārastena gamanamārabdhavān |",
  "S04n258:526": "athāyuṣmānānando bhagavantamevamāha |",
  "S04n258:527": "ayaṃ rājā ajitaseno rājyaṃ parityajya vihāraṃ kārayitvā bhagavataḥ śāsane pravrajito'bhūt |",
  "S04n258:528": "asya kīdṛśaṃ kuśalamūlaṃ bhaviṣyati |",
  "S04n258:529": "bhagavānāha |",
  "S04n258:530": "sādhu sādhu ānanda yattvayā parikīrtitam |",
  "S04n258:531": "ayaṃ rājā ajitaseno mama śāsane pravrajito bhaviṣyati |",
  "S04n258:532": "anāgate'dhvanyaparimitaiḥ kalpairacintyairaparimāṇairajitaprabho nāma tathāgato'rhan samyak saṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n258:533": "ānanda āha |",
  "S04n258:534": "ayaṃ nandimitramahāśrāvako rājñaḥ kalyāṇa mitramabhūt |",
  "S04n258:535": "kidṛśaṃ vāsya kuśalamūlaṃ bhaviṣyati |",
  "S04n258:536": "bhagavānāha |",
  "S04n258:537": "ayamānanda nandimitramahāśrāvakastatraiva kālasamaye nandiprabho nāma tathāgato'rhan samyaksaṃbuddho loke bhaviṣyati |",
  "S04n258:538": "ānanda āha |",
  "S04n258:539": "kīdṛśaṃ bhagavan teṣāṃ tathāġatānāṃ buddhakṣetraṃ bhaviṣyati |",
  "S04n258:540": "bhagavānāha |",
  "S04n258:541": "aparimitaguṇasaṃcayā nāma sā buddhakṣetraṃ bhaviṣyati yatreme tathāġatā bhaviṣyanti |",
  "S04n258:542": "ānanda āha |",
  "S04n258:543": "ya imaṃ dharmaparyāyaṃ sakalaṃ samāptaṃ paścime kāle paścime samaye saṃprakāśayiṣyati tasya kīdṛśaḥ puṇyaskandho bhaviṣyati |",
  "S04n258:544": "bhagavānāha |",
  "S04n258:545": "yadā mayānanda duṣkarakoṭiniyutaśatasahasrāṇi caritvā bodhirabhisaṃbuddhā tadā te sattvā bodhimabhisaṃbhotsyante |",
  "S04n258:546": "ya etaddharmaparyāyāt catuṣpadikāmapi gāthāṃ śroṣyanti avaivartikāśca te sattvā bhaviṣyantyanuttarāyāṃ samyaksaṃbodhau |",
  "S04n258:547": "ānanda āha |",
  "S04n258:548": "ya imaṃ dharmaparyāyaṃ dharmabhāṇakāḥ saṃprakāśayiṣyanti teṣāṃ kidṛśaṃ kuśalamūlaṃ bhaviṣyati |",
  "S04n258:549": "bhagavānāha |",
  "S04n258:550": "śṛṇu ānanda rājā bhaviṣyati cakravartī caturdvīpeśvara |",
  "S04n258:551": "ya imaṃ dhamaparyāyaṃ sakalaṃ samāptaṃ saṃprakāśayiṣyanti muktāśca bhaviṣyanti jātijarāvyādhiparidevaduḥkhadaurmanasyopāyāsebhyaḥ parimuktā bhaviṣyanti |",
  "S04n258:552": "ānanda āha |",
  "S04n258:553": "ye paścime kāle paścime samaye sattvā imaṃ dharmaparyāyaṃ pratikṣepsyanti na pattīyiṣyanti teṣāṃ kā gatirbhaviṣyati kaḥ parāyaṇam |",
  "S04n258:554": "bhagavānāha |",
  "S04n258:555": "alamalamānanda |",
  "S04n258:556": "mā me pāpakaṃ karmaskandhaṃ paripṛccha |",
  "S04n258:557": "na mayā śakyaṃ parikīrtayitum |",
  "S04n258:558": "anyatra buddhakoṭibhirnaśakyaṃ parikīrtayitum |",
  "S04n258:559": "ānanda āha |",
  "S04n258:560": "parikīrtaya bhagavan parikīrtaya |",
  "S04n258:561": "sugato bhagavānāha |",
  "S04n258:562": "śruṇu ānanda saddharmapratikṣepakasya gatiṃ parikīrtayiṣyāmi |",
  "S04n258:563": "raurave mahānarake hāhahe mahānarake avīcau mahānarake tiryagyonau yamaloke ca pretaviṣaye bahūni kalpasahasrāṇi duḥkhamanubhavitavyam |",
  "S04n258:564": "yadi kadācinmannuṣyaloke upapatsyate dīrghaśuṣkatālukaṇṭho bhaviṣyati |",
  "S04n258:565": "dvādaśayojanāni tasya jivhā bhaviṣyati |",
  "S04n258:566": "dvādaśahalyāni pravahiṣyanti ye evaṃ vāgbhāṣiṣyante |",
  "S04n258:567": "mā bhoḥ kulaputrā bhoḥ kvacit saddharmaṃ pratikṣepṣyatha |",
  "S04n258:568": "saddharmapratikṣepakasya evaṃ gatirbhavati |",
  "S04n258:569": "ānanda āha |",
  "S04n258:570": "kena hetunā bhagavan saddharmaḥ pratikṣipto bhavati |",
  "S04n258:571": "bhagavānāha |",
  "S04n258:572": "ye sattvāḥ paścime kāle paścime samaye eteṣāṃ sūtrānudhārakāṇāṃ dharmabhāṇākānāmakrośiṣyanti paribhāṣiṣyante kutsayiṣyanti paṃsayiṣyanti tasya dharmabhāṇakasya duṣṭacittamutpādyiṣyanti tebhyaḥ saddharmaḥ pratikṣipto bhaviṣyati |",
  "S04n258:573": "yaḥ sattvaḥ trisāhasramahāsāhasryāṃ lokadhātau sattvānāmakṣīṇyutpāṭayet ayaṃ tato bahutaramapuṇyaskandho bhavet |",
  "S04n258:574": "evameva ya eteṣāṃ sūtra dhārakāṇāṃ dharmabhāṇākāṇāṃ duṣṭacittaprekṣitā ayaṃ tato bahutaramapuṇyaskandhaṃ prasaviṣyate |",
  "S04n258:575": "atha ānando bhagavato gāthāḥ pratyabhāṣata |",
  "S04n258:576": "bahusūtrasahasrāṇi śrutaṃ me śāstusaṃukhāt |",
  "S04n258:577": "na [ca]me īdṛśaṃ sūtraṃ śrutapūrvaṃ kadācana ||",
  "S04n258:578": "parinirvṛtasya śāstusya paścātkāle subhairave |",
  "S04n258:579": "idaṃ sūtraṃ prakāśiṣye dhārayiṣye imaṃ nayam ||",
  "S04n258:580": "yatra sūtraratne asmiṃ paścātkā[le] bhaviṣyati |",
  "S04n258:581": "rakṣāṃ kariṣyāmi teṣāṃ paścātkāle subhairave ||",
  "S04n258:582": "pratikṣipiṣyāmi nedaṃ gaṃbhīraṃ buddhabhāṣitam ||",
  "S04n258:583": "athāyuṣmānando bhagavato gāthā bhāṣitvā tūṣṇīṃ sthito'bhūt |",
  "S04n258:584": "atha kāśyapo mahāśrāvako bhagavantaṃ gāthābhiradhyabhāṣata |",
  "S04n258:585": "suvarṇavarṇaṃ varalakṣaṇāṃgaṃ",
  "S04n258:586": "dvātriṃśatā lakṣaṇadhārīṇaṃ jinam |",
  "S04n258:587": "subhāṣitaṃ sūtra mahānubhāvagaṃ",
  "S04n258:588": "gaṃbhīradharma nipuṇaṃ sudurdṛśam ||",
  "S04n258:589": "prakāśitaṃ sūtramidaṃ niruttaraṃ",
  "S04n258:590": "mā paścakāle parinirvṛte jine |",
  "S04n258:591": "dhāriṣye maṃ sūtranayaṃ niruttaraṃ |",
  "S04n258:592": "athāyuṣmān śāradvatīputro bhagavantaṃ gāthābhiradhyabhāṣata |",
  "S04n258:593": "namo'stu te buddha mahānubhāva",
  "S04n258:594": "prakāśitaṃ sūtramidaṃ niruttaram |",
  "S04n258:595": "parinirvṛtasya tava lokanāyakā",
  "S04n258:596": "likhiṣyati sūtrametaṃ niruttaram ||",
  "S04n258:597": "na cāpi so gacchati durgatībhayaṃ",
  "S04n258:598": "svargaṃ ca so gacchati kṣiprametat ||",
  "S04n258:599": "athāyuṣmān pūrṇo maitrāyaṇīputro bhagavantaṃ gāthābhiradhyabhāṣata |",
  "S04n258:600": "kṛtajño bahusattvānāṃ mocako durgatībhayāt |",
  "S04n258:601": "prakāśitaṃ tvayā sūtraṃ gambhīraṃ buddhadakṣiṇam ||",
  "S04n258:602": "ahaṃ hi paścime kāle nirvṛte tvayi nāyake |",
  "S04n258:603": "idaṃ sūtraṃ prakāśiṣye hitāya sarvaprāṇinām ||",
  "S04n258:604": "iti |",
  "S04n258:605": "atha brahmā sahāṃpatirbhagavantaṃ gāthābhiradhyabhāṣata |",
  "S04n258:606": "namo'stu te buddha mahānubhāvā",
  "S04n258:607": "prakāśitaṃ sūtramidaṃ tvayā śubham |",
  "S04n258:608": "parinivṛtasya tava lokanāyaka",
  "S04n258:609": "rakṣāṃ kariṣyāmi ha sūtraratne ||",
  "S04n258:610": "atha cattvāro mahārājā bhagavantaṃ gāthābhiradhyabhāṣanta |",
  "S04n258:611": "aho [suramyaṃ] varasūtraratnaṃ",
  "S04n258:612": "prakāśitaṃ īdṛśa paścakāle |",
  "S04n258:613": "..................sūtraratnaṃ",
  "S04n258:614": "prakāśitaṃ paśyati paścakāle ||",
  "S04n258:615": "sugatāna vai lokavināyakānāṃ",
  "S04n258:616": "ahaṃ hi dhāriṣyama sūtraratnam |",
  "S04n258:617": "rakṣāṃ kariṣyāmyahaṃ sūtraratnaṃ",
  "S04n258:618": "imavocadbhagavānāttamanā ||",
  "S04n258:619": "sā ca sarvāvatī parṣadbhagavato bhāṣitamabhyanandat |",
  "S04n258:620": "ajitasenavyākaraṇanirdeśo nāma mahāyānasūtraṃ samāptam ||",
  "S04n258:621": "deyadharmoyaṃ bālosiṃhena sārdha bhāryājājatitrana sārdhaṃ mātāpitroḥ paramaduṣkartroḥ sādha kṣīṇī ena akhiloṭi ena diśoṭajāja maṃgali.......utrayannagarvidoṭiena vaṭrari–khuśoṭi–khūśogoṭi ena sārdha sarvasattvaiḥ sarva......bhiryatra puṇya tadbha......sarvasattvānāmanuttaraḥ......sārdha paramakalyāṇamitrasthirabandhu ena |",
  "S04n258:622": "likhitamidaṃ puṣṭakaṃ dharmabhāṇakanarendradattena |"
}