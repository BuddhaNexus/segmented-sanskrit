{
  "S04n537:0": " || śrīmahādevīparivartaḥ ||",
  "S04n537:1": "atha khalu śrīrmahādevī bhagavantaṃ praṇamyaitadavocat |",
  "S04n537:2": "ahamapi bhadanta bhagavanbhagavatī śrīrmahādevī tasya dharmabhāṇakasya bhikṣorautsukyatāṃ kariṣyāmi |",
  "S04n537:3": "yadidaṃ cīvarapiṇḍapātaśayanāsanaglānapratyayabhaiṣajyapariṣkārairanyaiścopakaraṇairyathā sa dharmabhāṇakaḥ sarvopakaraṇasaṃpanno bhaviṣyati |",
  "S04n537:4": "avaikalpatāṃ ca pratilapsyate |",
  "S04n537:5": "svasthacitto bhaviṣyati |",
  "S04n537:6": "sukhacitto rātriṃ divā pratināmayiṣyati |",
  "S04n537:7": "itaśca suvarṇaprabhāsottamātsūtrendrarājānnānāvidhāni padavyañjanānyupanāmayiṣyati |",
  "S04n537:8": "vyupaparīkṣiṣyati |",
  "S04n537:9": "yenāyaṃ suvarṇaprabhāsottamaḥ sūtrendrarājasteṣāṃ buddhasahasrāvaruptakuśalamūlānāṃ sattvānāmarthāya ciraṃ jambudvīpe pracatiṣyati |",
  "S04n537:10": "na ca kṣipramantardhāsyati |",
  "S04n537:11": "santi sattvāḥ suvarṇaprabhāsottamaṃ sūtrendrarājaṃ śṛṇuyuḥ |",
  "S04n537:12": "anekāni ca kalpakoṭīniyutaśatasahasrāṇyacintyāni divyamānuṣyakāni sukhāni pratyanubhaveyuḥ |",
  "S04n537:13": "durbhikṣaścāntardhāpayet |",
  "S04n537:14": "subhikṣaśca prādurbhavet |",
  "S04n537:15": "sattvāśca manuṣyasukhopadhānena sukhitā bhaveyuḥ |",
  "S04n537:16": "tathāgatasamavadhānagatāśca bhaveyuḥ |",
  "S04n537:17": "anāgate'dhvati cānuttarāṃ samyaksaṃbodhimabhisaṃbodhayeyuḥ |",
  "S04n537:18": "sarvanarakatiryagyoniyamalokaduḥkhānyatyantasamucchinnāni bhaveyuriti ||",
  "S04n537:19": "raktakusumaguṇasāgaravaiḍūryakanakagirisuvarṇakāñcanaprabhāsaśrīrnāma tathāgato'rhan samyaksaṃbuddhaḥ |",
  "S04n537:20": "yatra śriyā mahādevyā mayā kuśalamūlamavaruptam |",
  "S04n537:21": "yenaitarhi yāṃ yāṃ diśaṃ sattvānāṃ viharati |",
  "S04n537:22": "yāṃ yāṃ diśaṃ sattvānyavalokayati |",
  "S04n537:23": "yāṃ yāṃ diśamupasaṃkramati |",
  "S04n537:24": "tasyāṃ tasyāṃ diśyanekāni sattvakoṭīniyutaśatasahasrāṇi sarvasukhopadhānena sukhitāni bhaviṣyanti |",
  "S04n537:25": "avaikalpatāṃ ca pratilapsyante |",
  "S04n537:26": "annena vā pānena vā dhanena vā dhānyena vā hiraṇyasuvarṇamaṇimuktavaiḍūryaśaṅkhaśilāpravālajātarūparajatādibhiranyaiścopakaraṇaiḥ sarvopakaraṇasamṛddhāni sattvāni bhaviṣyanti śriyo mahādevyāḥ prabhāvena |",
  "S04n537:27": "tasya ca tathāgatasya pūjā kartavyā |",
  "S04n537:28": "gandhāśca puṣpāśca dhūpāśca dīpāśca dātavyāḥ |",
  "S04n537:29": "śriyo devyāstriṣkṛto nāmadheyamuccārayitavyam |",
  "S04n537:30": "tasyāśca gandhaṃ puṣpaṃ dhūpaṃ dīpaṃ dātavyam |",
  "S04n537:31": "rasavihārā nikṣeptavyāni |",
  "S04n537:32": "tasya mahādravyarāśirvivardhate |",
  "S04n537:33": "tatredamucyate ||",
  "S04n537:34": "vivardhata dharaṇī raso dharaṇyā praharṣitā |",
  "S04n537:35": "bhonti ca devatā sadā phalaśasyacitopamam ||",
  "S04n537:36": "vṛkṣadevatā rohanti śasyāni sucitrabhāvāḥ || 1 ||",
  "S04n537:37": "suvarṇaprabhāsottamasya sūtrendrarājasya nāmadheyamuccārayitavyam |",
  "S04n537:38": "tānsattvāñchrīrmahādevīsamanvāhariṣyati |",
  "S04n537:39": "teṣāṃ ca mahatīṃ śriyaṃ kariṣyati ||",
  "S04n537:40": "alakāvatyāṃ rājadhānyāṃ puṇyakusumaprabhodyānavane suvarṇavarṇadhvajanāmni saptaratnaprabhavane śrīrmahādevī prativasati sma |",
  "S04n537:41": "yaḥ kaścitpuruṣo dhānyarāśiṃ vivardhayitukāmo bhavet |",
  "S04n537:42": "tena svagṛhaṃ suśodhayitavyam |",
  "S04n537:43": "śuciśvetavasraprāvṛtena sugandhavasanadhāriṇā bhavitavyam |",
  "S04n537:44": "namastasya bhagavato ratnakusumaguṇasāgaravaiḍūryakanakagirisuvarṇakāñcanaprabhāsaśriyastathāgatasyārhataḥ samyaksambuddhasya triṣkṛtvo nāmadheyamuccārayitavyam |",
  "S04n537:45": "śriyā mahādevyā hastena tasya pūjā kartavyā |",
  "S04n537:46": "puṣpadhūpagandhāśca dātavyāḥ |",
  "S04n537:47": "nānārasavihārāśca nikṣeptavyāḥ |",
  "S04n537:48": "tasya ca suvarṇaprabhāsottamasya sūtrendrarājasyānubhāvena tena kālena śrīrmahādevī tasya gṛha samanvāhariṣyati |",
  "S04n537:49": "tasya ca mahādhānyarāśiṃ vivardhayiṣyati |",
  "S04n537:50": "tena śrīrmahādevīmāvāhayitukāmeneme vidyāmantrāḥ smarayitavyāḥ |",
  "S04n537:51": "tadyathā |",
  "S04n537:52": "namaḥ sarvabuddhānāmatītānāgatapratyutpannānām |",
  "S04n537:53": "namaḥ sarvabuddhabodhisattvānām |",
  "S04n537:54": "namo maitreyaprabhṛtīnāṃ bodhisattvānām |",
  "S04n537:55": "teṣāṃ namaskṛtya vidyāṃ prayojayāmi iyaṃ me vidyā samṛdhyatu |",
  "S04n537:56": "syādyathedam |",
  "S04n537:57": "pratipūrṇavare samantagate |",
  "S04n537:58": "mahākāryapratiprāpaṇe sattvārthasamatānuprapure |",
  "S04n537:59": "āyānadharmitā mahābhāgine |",
  "S04n537:60": "mahātejopamaṃ hite |",
  "S04n537:61": "ṛṣisaṃgṛhīte |",
  "S04n537:62": "samayānupālane ||",
  "S04n537:63": "ime mūrdhābhiṣekadharmatā mantrapadāḥ |",
  "S04n537:64": "ekā śaśipadā avisaṃvādanā mantrapadāḥ |",
  "S04n537:65": "samavadhāribhiravaruptakuśalamūlaiḥ prāvṛtadhārayamāṇaiḥ sa saptavarṣā aṣṭāṅgopetā sapañcāsina pūrvāhṇe |",
  "S04n537:66": "aparāhṇe |",
  "S04n537:67": "sarvabuddhānāṃ bhagavatāṃ puṣpadhūpagandhapūjāṃ kṛtvātmanaśca sarvasattvānāṃ ca sarvajñajñānasya paripūraṇāya |",
  "S04n537:68": "tena sarve cābhiprāyāḥ samṛdhyantu ||",
  "S04n537:69": "kṣipraṃ samṛdhyantu |",
  "S04n537:70": "tadgṛhaṃ sa caukṣaṃ kṛtvā vihāraṃ cāraṇyāyatanaṃ vāṃ gomayena maṇḍalakaṃ kṛtvā gandhapuṣpadhūpaṃ ca dātavyam |",
  "S04n537:71": "caukṣamāsanaṃ prajñapayitavyam |",
  "S04n537:72": "puṣpā avakīrṇantu mitavyam |",
  "S04n537:73": "tatastatkṣaṇaṃ śrīrmahādevī praviśitvā tatra sthāsyati |",
  "S04n537:74": "tadupādāya tatra gṛhe vā grāme vā nagare vā nigame vā vihāre vāraṇyāyatane vā na jātu kenacidvaikalpaṃ kariṣyati |",
  "S04n537:75": "hiraṇyena vā suvarṇena vā ratnena vā dhanena vā dhānyādisarvopakaraṇasamṛddhābhioḥ sarvasukhopadhānena sukhitāni bhaviṣyanti |",
  "S04n537:76": "kuśalamūlaśca dhriyate |",
  "S04n537:77": "tena sarvaṃ śriyo mahādevyāḥ premaprabhāvapreṣaṇaṃ dātavyaṃ yāvajjīvaṃ tatropasthāsyati na vilambiṣyati |",
  "S04n537:78": "sarvābhiprāyāṃścaiṣāṃ paripūrayiṣyatīti ||",
  "S04n537:79": "iti śrīsuvarṇaprabhāsottamasūtrendrarāje śrīmahādevīparivarto",
  "S04n537:80": "nāma navamaḥ ||"
}