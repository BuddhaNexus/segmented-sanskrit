{
  "SA10n1060:0": "duḥkhaparīkṣā dvādaśamaṃ prakaraṇam |",
  "SA10n1060:1": "atrāha - vidyata eva ātmā,",
  "SA10n1060:2": "tatsaṃbandhiduḥkhasadbhāvāt |",
  "SA10n1060:3": "iha hi pañcopādānaskandhā duḥkhamityucyate,",
  "SA10n1060:4": "tacca asti,",
  "SA10n1060:5": "tena ca duḥkhena kasyacidbhavitavyaṃ na nirāśrayeṇeti,",
  "SA10n1060:6": "ato vidyata eva duḥkhasyāśrayaḥ, sa cātmeti |",
  "SA10n1060:7": "ucyate |",
  "SA10n1060:8": "syādātmā yadi duḥkhameva syāt |",
  "SA10n1060:9": "taddhi bhavet svayaṃ kṛtaṃ vā parakṛtaṃ vā ubhayakṛtaṃ vā heturahitaṃ vā |",
  "SA10n1060:10": "sarvathā ca iṣyamāṇaṃ tatkāryameva nāstīti pratipādayannāha -",
  "SA10n1060:11": "svayaṃ kṛtaṃ parakṛtaṃ dvābhyāṃ kṛtamahetukam |",
  "SA10n1060:12": "duḥkhamityeka icchanti tacca kāryaṃ na yujyate ||1 ||",
  "SA10n1060:13": "tatraike vādinaḥ svayaṃ kṛtaṃ duḥkhamiti pratipannāḥ |",
  "SA10n1060:14": "apare punaḥ parakṛtam,",
  "SA10n1060:15": "anye ca ubhayakṛtam |",
  "SA10n1060:16": "kecidahetusamutpannameva duḥkhamiti pratipannāḥ |",
  "SA10n1060:17": "sarvathā ca tadduḥkhamiṣyamāṇaṃ kāryaṃ kartavyaṃ na yujyate,",
  "SA10n1060:18": "tadetatpratijñāmātrakamiti ||1 ||",
  "SA10n1060:19": "tatpratipādayannāha -",
  "SA10n1060:20": "svayaṃ kṛtaṃ yadi bhavetpratītya na tato bhavet |",
  "SA10n1060:21": "skandhānimānamī skandhāḥ saṃbhavanti pratītya hi ||2 ||",
  "SA10n1060:22": "yasmādimān maraṇāntikān skandhān pratītya ime aupapattyāṃśikāḥ skandhā utpadyante tasmātsvayaṃ kṛtaṃ duḥkhamiti nopapadyate ||2 ||",
  "SA10n1060:23": "idānīṃ parakṛtamapi duḥkhaṃ yathā na saṃbhavati,",
  "SA10n1060:24": "tathā pratipādayannāha -",
  "SA10n1060:25": "yadyamībhya ime'nye syurebhyo vāmī pare yadi |",
  "SA10n1060:26": "bhavetparakṛtaṃ duḥkhaṃ parairebhiramī kṛtāḥ ||3 ||",
  "SA10n1060:27": "yadā amībhyo maraṇāntikebhyaḥ skandhebhyaḥ ime aupapattyāṃśikāḥ skandhā anye syuḥ,",
  "SA10n1060:28": "ebhyo vā aupapattyāṃśikebhyaḥ amī maraṇāntikā skandhāḥ pare syuḥ,",
  "SA10n1060:29": "syāttadānīṃ parakṛtaṃ duḥkham |",
  "SA10n1060:30": "na caiṣāmanyatvaṃ dṛṣṭaṃ hetuphalasaṃbandhāvasthānāt |",
  "SA10n1060:31": "vakṣyati hi -",
  "SA10n1060:32": "pratītya yadyadbhavati na hi tāvattadeva tat |",
  "SA10n1060:33": "na cānyadapi tattasmānnocchinnaṃ nāpi śāśvatam ||iti |",
  "SA10n1060:34": "ataḥ parakṛtamapi duḥkhaṃ na saṃbhavati |",
  "SA10n1060:35": "yadi hi anyatvaṃ syāt,",
  "SA10n1060:36": "tadā sati anyatve etaiḥ parabhūtaiḥ skandhairamī parabhūtāḥ kṛtā iti yuktaṃ vaktuṃ syāt |",
  "SA10n1060:37": "na caitadevam |",
  "SA10n1060:38": "iti parakṛtamapi duḥkhaṃ na saṃbhavati ||3 ||",
  "SA10n1060:39": "atha syāt - na brūmo yasmādduḥkhenaiva duḥkhaṃ kṛtam,",
  "SA10n1060:40": "ataḥ svayaṃ kṛtamiti |",
  "SA10n1060:41": "kiṃ tarhi svapudgalena yasmātsvayameva kṛtam,",
  "SA10n1060:42": "nāpareṇa kṛtvā dattam,",
  "SA10n1060:43": "ityataḥ svayaṃ kṛtaṃ duḥkhamiti brūmaḥ | ucyate -",
  "SA10n1060:44": "svapudgalakṛtaṃ duḥkhaṃ yadi duḥkhaṃ punarvinā |",
  "SA10n1060:45": "svapudgalaḥ sa katamo yena duḥkhaṃ svayaṃ kṛtam ||4 ||",
  "SA10n1060:46": "yadetanmanuṣyaduḥkhaṃ pañcopādānaskandhalakṣaṇaṃ svayaṃ pudgalena kṛtamiti parikalpyate,",
  "SA10n1060:47": "kalpyatā masau pudgalo yena tadduḥkhaṃ svayaṃ kṛtam |",
  "SA10n1060:48": "yadi tāvadyena duḥkhena svapudgalaḥ prajñapyate,",
  "SA10n1060:49": "tadeva duḥkhaṃ tena kṛtamiti,",
  "SA10n1060:50": "sa bhedena kathyatāmidaṃ tadduḥkhamayamasya karteti |",
  "SA10n1060:51": "athāpi manuṣyaduḥkhopādānena pudgalena tadeva duḥkhaṃ kṛtaṃ syāt,",
  "SA10n1060:52": "na tarhi svapudgalakṛtaṃ tat,",
  "SA10n1060:53": "parapudgalakṛtameva syāt |",
  "SA10n1060:54": "athopādānabhede'pi pudgalābheda iṣyate,",
  "SA10n1060:55": "etacca nāsti,",
  "SA10n1060:56": "upādānavyatiriktasya bhinnasya pudgalasya darśayitumaśakyatvāt |",
  "SA10n1060:57": "evaṃ tāvat svapudgalakṛtaṃ duḥkhaṃ na bhavati ||4 ||",
  "SA10n1060:58": "atrāha - ka evamāha svapudgalakṛtaṃ duḥkhamiti?",
  "SA10n1060:59": "kiṃ tarhi parapudgalajaṃ duḥkham |",
  "SA10n1060:60": "anya eva devaduḥkhānmanuṣyapudgalaḥ,",
  "SA10n1060:61": "manuṣyapudgalaśca devaduḥkhaṃ kṛtvā yasmāddevapudgalāya dadāti,",
  "SA10n1060:62": "tena ca devaduḥkhena devapudgalaḥ prajñapyate,",
  "SA10n1060:63": "tasmāttasya pudgalasya tadduḥkhaṃ parapudgalajameva bhavati | ucyate -",
  "SA10n1060:64": "parapudgalajaṃ duḥkhaṃ yadi yasmai pradīyate |",
  "SA10n1060:65": "pareṇa kṛtvā tadduḥkhaṃ sa duḥkhena vinā kutaḥ ||5 ||",
  "SA10n1060:66": "yadi devaduḥkhaṃ manuṣyapudgalakṛtam,",
  "SA10n1060:67": "tena ca manuṣyapudgalena tadduḥkhaṃ kṛtvā parasmai devapudgalāya pradīyata iti sa devapudgalo devaduḥkhavinirmuktaḥ kuto yasmai pradīyeteti |",
  "SA10n1060:68": "evaṃ tāvadaparapudgalajasya duḥkhasya pratigrāhaka eva nāsti ||5 ||",
  "SA10n1060:69": "idānīṃ yaśca dadāti,",
  "SA10n1060:70": "asāvapi nāstītyāha -",
  "SA10n1060:71": "parapudgalajaṃ duḥkhaṃ yadi kaḥ parapudgalaḥ |",
  "SA10n1060:72": "vinā duḥkhena yaḥ kṛtvā parasmai prahiṇoti tat ||6 ||",
  "SA10n1060:73": "yenopādānena sa manuṣyapudgalaḥ prajñapyate,",
  "SA10n1060:74": "sa manuṣyopādānavyatiriktaḥ katamo yo devapudgalāya devaduḥkhaṃ kṛtvā praheṣyati?",
  "SA10n1060:75": "tasmātparapudgalajamapi duḥkhaṃ na saṃbhavati ||6 ||",
  "SA10n1060:76": "tataśca -",
  "SA10n1060:77": "svayaṃkṛtasyāprasiddherduḥkhaṃ parakṛtaṃ kṛtaḥ |",
  "SA10n1060:78": "paro hi duḥkhaṃ yatkuryāttattasya syātsvayaṃ kṛtam ||7 ||",
  "SA10n1060:79": "yadi devapudgaladuḥkhaṃ manuṣyapudgalena kṛtatvātparakṛtaṃ bhavati,",
  "SA10n1060:80": "nanu,",
  "SA10n1060:81": "manuṣyapudgalasya svayaṃkṛtameva tadbhavati |",
  "SA10n1060:82": "etacca nāstītyuktam |",
  "SA10n1060:83": "tataḥ svayaṃkṛtasyāprasiddheryadā manuṣyapudgalena svayaṃ tadduḥkhaṃ na kṛtam,",
  "SA10n1060:84": "tadā kutaḥ parapudgalasya devākhyasya tadduḥkhaṃ parakṛtaṃ bhaviṣyatīti |",
  "SA10n1060:85": "ato'pi parakṛtaṃ duḥkhaṃ na saṃbhavati ||7 ||",
  "SA10n1060:86": "idānīṃ prakaraṇāntareṇāpi pakṣadvayāsaṃbhavaṃ pratipādayannāha -",
  "SA10n1060:87": "na tāvatsvakṛtaṃ duḥkhaṃ na hi tenaiva tatkṛtam |",
  "SA10n1060:88": "paro nātmakṛtaścetsyādduḥkhaṃ parakṛtaṃ katham ||8 ||",
  "SA10n1060:89": "itaśca svaparābhyāṃ duḥkhasya karaṇaṃ na yujyate,",
  "SA10n1060:90": "yasmānna tāvatsvakṛtaṃ duḥkham |",
  "SA10n1060:91": "kiṃ kāraṇam ?",
  "SA10n1060:92": "yasmānna tenaiva hi tat kṛtam,",
  "SA10n1060:93": "svātmani vṛttivirodhāt,",
  "SA10n1060:94": "ataḥ svakṛtaṃ nāsti |",
  "SA10n1060:95": "na parakṛtamapi,",
  "SA10n1060:96": "yasmādyo'sau paraḥ karotīti parikalpyate,",
  "SA10n1060:97": "sa eva tāvannātmanā kṛto nātmanā niṣpannaḥ tasyāpi hetvantarāpekṣaṇāt |",
  "SA10n1060:98": "yaśca svātmanā na niṣpannaḥ,",
  "SA10n1060:99": "sa kathamavidyamānasvabhāvaḥ san paraṃ kariṣyatīti na yuktametat ||8 ||",
  "SA10n1060:100": "idānīmubhayakṛtamapi duḥkhamasadityāha -",
  "SA10n1060:101": "syādubhābhyāṃ kṛtaṃ duḥkhaṃ syādekaikakṛtaṃ yadi |",
  "SA10n1060:102": "yadi hi ekaikena duḥkhasya karaṇaṃ syāt syāttadānīmubhābhyāṃ kṛtaṃ duḥkham |",
  "SA10n1060:103": "na caikaikakṛtaṃ tat, uktadoṣāt |",
  "SA10n1060:104": "na caikaikena prāṇātipāte kṛte dvābhyāṃ kṛta iti vyapadeśo dṛṣṭaḥ ||",
  "SA10n1060:105": "idānīṃ nirhetukamapi duḥkhaṃ yathā nāsti,",
  "SA10n1060:106": "tathā pratipadayannāha -",
  "SA10n1060:107": "parākārāsvayaṃkāraṃ duḥkhamahetukaṃ kutaḥ ||9 ||",
  "SA10n1060:108": "pareṇa akāro akaraṇaṃ yasyeti parākāram |",
  "SA10n1060:109": "na svayaṃkāro'syetyasvayaṃkāram |",
  "SA10n1060:110": "yadi duḥkhaṃ svayaṃkṛtaṃ nāsti,",
  "SA10n1060:111": "parakṛtamapi nāsti yathoktena nyāyena,",
  "SA10n1060:112": "tadidānīṃ kuta eva nirhetukaṃ bhaviṣyati khapuṣpasaugandhyavat?",
  "SA10n1060:113": "duḥkhābhāvātkutastasyāśrayabhūta ātmā ||9 ||",
  "SA10n1060:114": "yathā ca caturdhā vicāryamāṇaṃ duḥkhamasat,",
  "SA10n1060:115": "evaṃ bāhyā api bījāṅkuraghaṭapaṭādayo bhāvā veditavyāḥ,",
  "SA10n1060:116": "iti pratipādayannāha -",
  "SA10n1060:117": "na kevalaṃ hi duḥkhasya cāturvidhyaṃ na vidyate |",
  "SA10n1060:118": "sarveṣāṃ",
  "SA10n1060:119": "bāhyānāmapi bhāvānāṃ cāturvidhyaṃ na vidyate ||10 ||",
  "SA10n1060:120": "pūrvavatsarva samaṃ yojyam |",
  "SA10n1060:121": "yadi khalveṣāṃ duḥkhādīnāṃ cāturvidhyāsaṃbhavaḥ,",
  "SA10n1060:122": "tatkatamena tarhi idānīṃ prakāreṇa eṣāṃ siddhiriti |",
  "SA10n1060:123": "ucyate |",
  "SA10n1060:124": "svabhāvato yadi etāni duḥkhādīni syuḥ,",
  "SA10n1060:125": "niyatameṣāṃ caturṇāṃ prakārāṇāmanyatamena prakāreṇa siddhiḥ syāt |",
  "SA10n1060:126": "na tvasti |",
  "SA10n1060:127": "tasmātsvabhāvato na santi duḥkhādīnītyavasīyate |",
  "SA10n1060:128": "atha viparyāsamātralabdhātmasattākāyā duḥkhādisaṃvṛteḥ pratītyasamutpāda vyavasthā mṛgyate,",
  "SA10n1060:129": "tadā karmakārakaparīkṣāprakaraṇavihitavidhinā yathoditapakṣacatuṣṭayatiraskāreṇa idaṃpratyayatāmātrārthapratītyasamutpādasiddhayā siddhirabhyupeyā | yathoktam -",
  "SA10n1060:130": "svayaṃkṛtaṃ parakṛtaṃ dvābhyāṃ kṛtamahetukam |",
  "SA10n1060:131": "tārkikairiṣyate duḥkhaṃ tvayā tūktaṃ pratītyajam ||iti ||",
  "SA10n1060:132": "uktaṃ ca bhagavatā āryopālipṛcchāyām -",
  "SA10n1060:133": "tathā",
  "SA10n1060:134": "saṃvṛti bhāṣitu dharma jinena",
  "SA10n1060:135": "saṃskṛta'saṃskṛta paśyatha eva |",
  "SA10n1060:136": "nāstiha bhūtatu ātma naro vā",
  "SA10n1060:137": "ettaku lakṣaṇa sarvajagasya ||",
  "SA10n1060:138": "kṛṣṇaśubhaṃ ca na naśyati karma",
  "SA10n1060:139": "ātmana kṛtva ca vedayitavyam |",
  "SA10n1060:140": "no'pi tu saṃkrama karmaphalasya",
  "SA10n1060:141": "no ca ahetuka pratyanubhoti ||",
  "SA10n1060:142": "sarvi bhavā alikā vasikāśca",
  "SA10n1060:143": "riktaka tucchaka phenasamāśca |",
  "SA10n1060:144": "māyamarīcisamā sada śūnyā",
  "SA10n1060:145": "deśituḥ saṃvṛtu te ca viviktāḥ ||",
  "SA10n1060:146": "śailaguhāgiridurganadīṣu",
  "SA10n1060:147": "yadva pratiśruka jāyi pratītya |",
  "SA10n1060:148": "evimu saṃskṛta sarvi vijāna",
  "SA10n1060:149": "māyamarīcisamaṃ jagu sarvam ||",
  "SA10n1060:150": "ityādi ||10 ||",
  "SA10n1060:151": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1060:152": "duḥkhaparīkṣā nāma dvādaśamaṃ prakaraṇam ||"
}