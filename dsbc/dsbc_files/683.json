{
    "683:0": "athaikonapañcāśaḥ paṭalavisaraḥ |",
    "683:1": "atha tā devatā bhagavantaṃ śākyamuniṃ sarvāṃśca bodhisattvāṃ sarvaśrāvakapratyekabuddhāṃśca triḥ pradakṣiṇīkṛtya śirasā praṇamya buddhaṃ bhagavantaṃ nirīkṣamāṇāḥ sthitāḥ abhūvaṃ nirīkṣamāṇāḥ samantratantrakalpavistarāṇi ca |",
    "683:2": "bhāṣante sma svamudrāṇāṃ cauṣadhyo yathābhimataṃ bhāṣante sma |",
    "683:3": "anujñātā tathāgatenārhatā samyaksambuddhena sattvānāmarthāya sarvamudrāmantrapaṭalavisaraṃ bhāṣate sma svakaṃ svakaṃ mudrāpaṭalamoṣadhīnāṃ ca kalpaṃ bhāṣante sma ||",
    "683:4": "tumburuḥ sārthavāho evamāha - “ādau tāvad gandhena hastāvudvartya candanamiśreṇa vānyairvā sugandhajātibhirdevīnāmagrataḥ prāṅmukhaḥ sthitvodaṅmukho vā vāmahastena dakṣiṇahastāṅguṣṭhaṃ muṣṭiyogena gṛhītvā avasavyena bhrāmayitvā nābhideśe sthāpayet |",
    "683:5": "muṣṭiyogena śiraḥsthāne vā nyaset |",
    "683:6": "eṣa bhagavaṃ ! tumbureḥ sārthavāhasya samayamudrā mama |",
    "683:7": "tadeva hastau karmārthasādhakā vāmahastenāṅguṣṭhamabhyantare prakṣipya dṛḍhaṃ pragṛhya muṣṭiyogena nābhideśe nyaset |",
    "683:8": "eṣa bhagavaṃ ! mama jayāyā mudrā sarvakarmakarā |",
    "683:9": "tadeva muṣṭiṃ tarjanyāṃ vikāsya tarjayet |",
    "683:10": "dakṣiṇāṃ diśi sarvabighnā pranaśyante |",
    "683:11": "eṣa dvitīyo mahāmudraḥ dvitīyamaṅgulimutkṣipya paścimāṃ diśi māvarjayet |",
    "683:12": "eṣa dvitīyo mahāmudraḥ sarvaduṣṭā nāgāṃ stambhayati nirviṣīkaraṇe ca prayoktavyaḥ |",
    "683:13": "tṛtīyamaṅgulimutkṣipya uttarāyāṃ diśi āvarjayet sarvayakṣayakṣīkinnaramahoragakūṣmāṇḍāśca vaśyā bhavanti |",
    "683:14": "ākṛṣṭā eṣā tṛtīyā mahāmudrā bhavati |",
    "683:15": "sarvāśāpāripūrikā |",
    "683:16": "sarvakarmāścābhimukhā bhavanti |",
    "683:17": "caturthamaṅguliṃ vikāsya abhyantarasthitamaṅguṣṭhaṃ saṅkocya hastatale pūrvāyāṃ diśi āvarjayet |",
    "683:18": "sarve devā vaśyā bhavanti |",
    "683:19": "devānāmagrataḥ prāṅmukho bhūtvā darśayet |",
    "683:20": "sarvabhūtā vaśyā bhavanti |",
    "683:21": "sarvasattvānāṃ ca priyo bhavati |",
    "683:22": "eṣā caturthā mahāmudrā sarvakāmaphalapradā |",
    "683:23": "dvau hastau saṃyamya sarvamaṅguliṃ vikāsya añjalyākāreṇa mūrdhanyāspṛśet |",
    "683:24": "ūrdhvamadhaścāvalokayet |",
    "683:25": "ābrahmastambaparyantāt |",
    "683:26": "adhaśca rasātalam |",
    "683:27": "sarvadevadānavāṃ vaśamānayati |",
    "683:28": "eṣa pañcamo mahāmudraḥ sarvakarmārthasādhakaḥ |",
    "683:29": "etadeva bhagavaṃ ! pañca mahāmudrā sarvakāmaphalapradā bhavatī” ti ||",
    "683:30": "vijayāṃ evamāha - “pañca eva bhagavaṃ ! mama mahāmudrā bhavanti |",
    "683:31": "vāmahastenāṅguṣṭhābhyantaraṃ kṛtvā yathā nakhā na dṛśyante tathā kāryaṃ dṛḍhaṃ muṣṭiṃ kṛtvā prahāramārjanayogenādhaḥ avalokayet |",
    "683:32": "eṣa prathamā mahāmudrā |",
    "683:33": "dvitīyamapi ūrdhvamavalokane |",
    "683:34": "tṛtīyaṃ digdakṣiṇamavalokane caturthaṃ sarvadiggrahaṇe |",
    "683:35": "pañcamaṃ śirasi nyastam |",
    "683:36": "eta eva pañcamahāmudrā sarvakāmaphalapradā bhavanti” iti ||",
    "683:37": "ajitā evamāha - “ubhau hastau saṃyamya ubhau aṅguṣṭhamadhye prakṣipya suṣirañjalyākāraṃ kṛtvā madhyamāṅgulisūcikau kanyasāṅgulimucchritau pāśākāraṃ kṛtvā tarjanyau tathaiva cānāmikāvavaṣṭabhya ajitā nāma mahāmudrā bhavati |",
    "683:38": "durdāntadamakā puṇyā sarvakarmārthasādhakaḥ |",
    "683:39": "tadeva mudraṃ dakṣiṇāṃ diśi māvarjayet |",
    "683:40": "dvitīyā mahāmudrā vijayā nāma bhavati |",
    "683:41": "evaṃ paścimāyāṃ diśi māvarjayet |",
    "683:42": "jayā nāma mahāmudrā bhavati |",
    "683:43": "evamuttarāyāṃ diśi māvarjayet |",
    "683:44": "aparājitā nāma bhavati mahāmudrā |",
    "683:45": "evaṃ pūrvāyāṃ diśi māvarjayet |",
    "683:46": "mahāsārthavāho nāma mahāmudrā bhavati |",
    "683:47": "eta eva pañcamahāmudrāḥ sarvāśāpāripūrakā bhavanti iti ||",
    "683:48": "aparājitā evamāha - “pañca eva bhagavaṃ mama mahāmudrā bhavanti |",
    "683:49": "pūrvavat hastau prakṣālya kṛṣṇapakṣe bandhayitavyāḥ |",
    "683:50": "tenaiva vidhinā yathā sādhane'smiṃ tathā yojyāḥ |",
    "683:51": "dakṣiṇābhimukhaṃ sthitvā devīnāmagrataḥ ubhau hastau saṃśliṣya madhyamānāmikātarjanyādibhiḥ trisūcyākāraṃ tṛśūlaṃ kṛtvā kaniṣṭhikāṅgulimadhyamaṅguṣṭhau ca madhye prakṣipya hastatale'smiṃ mūrdhni sthāne tadā nyaset |",
    "683:52": "prathamaṃ mahāmudraḥ aparājitā nāma evaṃ sarve prayoktavyāḥ |",
    "683:53": "yathā ajitāyāḥ |",
    "683:54": "yannāmikā bhaginyaḥ bhrātṛsahitāḥ tannāmakāḥ sarveṣāṃ mahāmudrā bhavanti |",
    "683:55": "yadeṣa hastatale etat sāgaram |",
    "683:56": "yadetadaṅguṣṭhaṃ yad bhrātustumburoḥ yadetadaṅgulyaḥ sarve bhaginyaḥ anupūrvasaṃjñakāḥ |",
    "683:57": "tarjanī jayā madhyamā vijayā anāmikā ajitā kanyasā aparājitā |",
    "683:58": "etadanupūrvakrameṇa padbhyāmeva yojyaḥ |",
    "683:59": "dhyātāḥ namaskṛtāśca sānnidhyaṃ kalpayanti |",
    "683:60": "cintitā nācintitā mudrā bhavanti |",
    "683:61": "sarvakarmakarāḥ sarvāśāparipūrakāḥ viṣamasthe cintayitavyā mahāmudrāḥ |",
    "683:62": "bhayaṃ na bhavati” iti ||",
    "683:63": "tumburuḥ sārthavāha evamāha - “atheṣāṃ sāmānyataḥ agadābhidhānaṃ bhavati |",
    "683:64": "asmākaṃ ca oṣadhīnāṃ prabhāvo yena vaśyā bhavanti sarvabhūtāḥ |",
    "683:65": "katamaṃ ca tat |",
    "683:66": "aśvatthanyagrodhaśuṅgāṃ gṛhītvā kṣīreṇa pīṣayitvā gokṣīreṇāloḍya sitapakṣe aśvininakṣatreṇa induvāre tithau saptamyāṃ pūrvāhne ṛtumatyāḥ striyāyā aprasavanadharminyāḥ sārthavāhamantreṇa parijapya saptavārāṃ tathaiva mudrāṃ badhvā pāyayet pūrvābhimukhāṃ kṛtvā nārī garbhaṃ graheṣyate |",
    "683:67": "putraṃ janayate dīrghāyuṣyaṃ supatinā ca saha svaptavyam |",
    "683:68": "teṣāmeva mūlaṃ gṛhītvā mūlanakṣatreṇottarāyāṃ diśi gatāyāṃ śilāyāmādityavāreṇa sūkṣmacūrṇāni kārayet |",
    "683:69": "yasya dadāti sa vaśo bhavati āhārapānabhojanādiṣu gandhamālyatāmbulādiṣu prayoktavyam |",
    "683:70": "yathā śarīreṣu viśati tathā kāryam |",
    "683:71": "spṛśati vācā sattvenopatiṣṭhati |",
    "683:72": "tadeva śuṅgau tenaiva vidhinā yathā striyā tathātmanā pibet |",
    "683:73": "strīśatamapi gacchati avyavacchinnaretaḥ |",
    "683:74": "tathā striyāmapi bṛhalliṅgatāmabhinirvarttayati |",
    "683:75": "gorjarukaḥ śatapādī vā naraśakraphalāni tathaiva cūrṇamidaṃ payasā saha peyaṃ yasya gṛhe pramadāśatamasti |",
    "683:76": "evamanena prakāreṇa pūrvamūlāṃ svamudrāṃ mantreṇopetāḥ varjayitvā viṣamupaviṣaṃ ca sarvaṃ yojyam |",
    "683:77": "sarvakarmiṣu ca sarvabhūtānāṃ vaśīkaraṇamuttamaṃ sādhanīyāśce” ti ||",
    "683:78": "jayā evamāha - “jayantīmūlaṃ gṛhya tathaiva karttavyaṃ yathā tumbureḥ sarvakarmāṇi sādhayati |",
    "683:79": "athākāśagamanamicchet |",
    "683:80": "jayantīmūlaṃ tṛlohapariveṣṭitaṃ kṛtvā puṣyayogena somavāreṇa śuklapakṣasaptamyāṃ sapūrṇamāsyāṃ caturdaśyāṣṭamyāṃ trirātroṣitena śucinā kuṅkumamiśraṃ kṛtvā mukhe prakṣeptavyāḥ |",
    "683:81": "candragrahe mukte antarhito bhavati |",
    "683:82": "svamantraṃ akṣaralakṣaṃ japtvā guḍikāṃ prakṣipya candragrahe mukte vidyādharo bhavati kāmarūpī yatheṣṭagatiḥ viṃśativarṣasahasrāṇi jīvati |",
    "683:83": "udgīrṇe punardṛśyati |",
    "683:84": "mānuṣe punaḥ evaṃ sarvakarmāṇi karotī” ti ||",
    "683:85": "vijayā evamāha - “kintu ayaṃ viśeṣaḥ |",
    "683:86": "agastivandākaṃ gṛhya jyeṣṭhodakena divyavāriṇā vā piṣṭvā svamantreṇābhimantrya pādau mrakṣayedyojanaśataṃ gamanāgamanaṃ karoti |",
    "683:87": "akhinnaṃ yāvanna tyajate |",
    "683:88": "vijayāmūlaṃ gṛhya tathaiva kartavyam |",
    "683:89": "tathā jayāyāḥ sarvaṃ karoti” iti ||",
    "683:90": "ajitā evamāha - “ajitamūlaṃ saṅgṛhya tathaiva karttavyam |",
    "683:91": "sarvaṃ sādhayati” iti |",
    "683:92": "aparājitā evamāhaṃ - “aparājitāmūlaṃ gṛhya śuklakṛṣṇau sapatraphalamūlau sarvaṃ tathaiva kartavyaṃ yathā sārthavāhasyeti |",
    "683:93": "kintvayaṃ viśeṣaḥ |",
    "683:94": "āśukāri kṣipraṃ siddhyatīti |",
    "683:95": "putrañjarī kṛtāñjalī sahā ca sahadevā ca mahoṣadhī |",
    "683:96": "chatrādhicchatrā tathā devī mahākālaśca viśrutaḥ |",
    "683:97": "nākulī gandhanākulyau tathā saṅkucitakarṇikā ||",
    "683:98": "eteṣāṃ mūlamādāya śūrjacūrṇāni kārayet |",
    "683:99": "anena pṛṣṭamātrastu vaśamāyānti dehinaḥ ||",
    "683:100": "raktaśālituṣaṃ caiva kuṅkumaṃ sahacandanam |",
    "683:101": "kastūrikāsamāyuktaṃ divyavārisamaplutam ||",
    "683:102": "trilohākārayeveṣṭaṃ vai guṭikāṃ kurvīta mantravit |",
    "683:103": "akṣamātraṃ tataḥ kṛtvā guṭikāṃ vaktre tuṃ tāṃ nyaset ||",
    "683:104": "candragrahe'tha rātrau vā japenmantraṃ samāhitaḥ |",
    "683:105": "prabhāte siddhamantastu yatheṣṭaṃ yāti dehajaḥ ||",
    "683:106": "parivartayate jāpaṃ vaktrasthā guṭikā sadā |",
    "683:107": "yatheṣṭapaśurūpī vā samantāddhiṇḍati medinīm ||",
    "683:108": "udgīṇe tathā yuktiḥ svadehī bhavati jāpadhīḥ |",
    "683:109": "anyathā yadi vaktrasthā viśvarūpā bhavet sadā ||",
    "683:110": "svamantreṇātmarakṣaṃ tu kṛtajāpī viśiṣyate |",
    "683:111": "anyathā hṛyate guṭikā yadi rakṣāṃ na karoti jāpī ||",
    "683:112": "sarvamantrāstu siddhyante mantrarāṭ sarvalaukikāḥ |",
    "683:113": "pūjanāt sarvakalpānāṃ sarvasarvaiśca bhāṣitām ||",
    "683:114": "te'smiṃ siddhimāyānti mantratantrābhibhāṣitām |",
    "683:115": "vicaranti mahīṃ kṛtsnāṃ vicitrā veṣadhāriṇo ||",
    "683:116": "gatiyonividehasthāḥ śvānavāyasarūpiṇaḥ |",
    "683:117": "mārjāra tatholūkāḥ mūṣamaṇḍūkavṛścikāḥ ||",
    "683:118": "sarvayonisamākīrṇāḥ videhā dehavisthitāḥ |",
    "683:119": "paryaṭanti mahīṃ kṛtsnāṃ sarvabhūtarutāvinaḥ ||",
    "683:120": "sarvasattve vaśā veṣā sarvabhūte priyodayā |",
    "683:121": "kurvanti ca sadā martyā tadā teṣāṃ niyojayet ||",
    "683:122": "nānyeṣāṃ kathyate loke pūjitāścaiva devataiḥ |",
    "683:123": "sarvaṃ ca sarvato jñeyaṃ sarvamantraprasādhakam ||",
    "683:124": "kathitaṃ kathayiṣyanti ye cānye bhuvi mānavāḥ |",
    "683:125": "tat sarvaṃ kalpavisaraṃ iha coktaṃ lokamātaraiḥ ||",
    "683:126": "evamuktāstu devā vai sūtrāntasahapañcamāḥ |",
    "683:127": "tūṣṇīmbhūtā tatastasthu praṇamya jinapuṅgavam ||",
    "683:128": "niṣaṇṇo dharmaśravaṇāya tasmiṃ parṣadvaredvare |",
    "683:129": "adhiṣṭhānāṃ ca buddhānāṃ aśeṣāṇāṃ ca jinātmajām ||",
    "683:130": "adhyeṣya ca mahāvīraṃ tūṣṇīmbhūtāstadanantare |",
    "683:131": "atha vajradhṛk śrīmāṃ pūjayāmāsa devatāḥ ||",
    "683:132": "sādhukāramadāt teṣāṃ sattvānugrahakāmyayā |",
    "683:133": "sādhu sādhu tataḥ kanya samaye tiṣṭhadhva yatnatāmiti ||",
    "683:134": "āryamañjuśriyamūlakalpāt bodhisattvapiṭakāvataṃsakāt mahāyānavaipulyasūtrāt saptacatvāriṃśatimaḥ paṭalavisarāt tṛtīyaḥ catuḥkumāryopayikasarvasādhanajapaniyamamudrāoṣadhitantramantrasarvakarmapaṭalavisaraṃ parisamāpta iti ||",
    "683:135": "śubha bhūyāt ||"
}