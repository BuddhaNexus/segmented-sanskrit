{
  "SA15n1252:0": " ||5 ||",
  "SA15n1252:1": " |kṣaṇabhaṅgasiddhiḥ ||",
  "SA15n1252:2": " ||vyatirekātmikā ||",
  "SA15n1252:3": " |ṃamastārāyai ||",
  "SA15n1252:4": "vyatirekātmikā vyāptirākṣiptānvayarūpiṇī |",
  "SA15n1252:5": "vaidharmyavati dṛṣṭānte sattvahetorihocyate ||",
  "SA15n1252:6": "yat sat tat kṣaṇikam |",
  "SA15n1252:7": "yathā ghaṭaḥ |",
  "SA15n1252:8": "santaścāmī vivādāspadībhūtāḥ padārthā iti svabhāvahetuḥ |",
  "SA15n1252:9": "na tāvadasyāsiddhiḥ saṃbhavati,",
  "SA15n1252:10": "yathāyogaṃ pratyakṣānumānapramāṇapratīte dharmiṇi sattvaśabdenābhipretasyārthakriyākāritvalakṣaṇasya sādhanasya pramāṇasamadhigatatvāt |",
  "SA15n1252:11": "na ca viruddhānaikāntikate,",
  "SA15n1252:12": "vyāpakānupalambhātmanā viparyaye bādhakapramāṇena vyāpteḥ prasādhanāt |",
  "SA15n1252:13": "yasya kramākramau na vidyete na tasyārthakriyāsāmarthyam |",
  "SA15n1252:14": "yathā śaśaviṣāṇasya |",
  "SA15n1252:15": "na vidyete cākṣaṇikasya kramākramāviti vyāpakānupalambhaḥ |",
  "SA15n1252:16": "na tāvadayamasiddho hetuḥ,",
  "SA15n1252:17": "akṣaṇike dharmiṇi kramākramasadbhāvāyogāt |",
  "SA15n1252:18": "tathā hi prāptāparakālayorekatve nityatvam |",
  "SA15n1252:19": "tasya kramākramayoge kṣaṇadvaye'pyavaśyaṃ bhedaḥ |",
  "SA15n1252:20": "bhedābhedayośca parasparavirodhāt kuto'kṣaṇike kramākramasaṃbhavaḥ |",
  "SA15n1252:21": "kṣaṇadvaye'pi bhede kramākramayogaḥ |",
  "SA15n1252:22": "abhede hi prathama eva kṣaṇe śaktatvād bhāvino'pi kāryasya karaṇaprasaṅge kathaṃ kāryāntarakaraṇe kramāntarāvakāśaḥ |",
  "SA15n1252:23": "na cākṣaṇikasyākrameṇaiva sakalasvakāryaṃ kṛtvā svāsthyam |",
  "SA15n1252:24": "kṣaṇāntare'pi śaktatvāt punastatkāryakaraṇaprasaṅgāt |",
  "SA15n1252:25": "tasmādakṣaṇikamiti pūrvāparakālayorabhedaḥ |",
  "SA15n1252:26": "kramākramayoga iti pūrvāparakālayorbhedaḥ |",
  "SA15n1252:27": "anayośca parasparaparihārasthitilakṣaṇo virodhaḥ |",
  "SA15n1252:28": "tadayamakṣaṇike dharmiṇi kramākramābhāvalakṣaṇo heturnāsiddho vaktavyaḥ |",
  "SA15n1252:29": "kramākramayogitvākṣaṇikatvayorvirodhādeva |",
  "SA15n1252:30": "nāpi viruddhaḥ,",
  "SA15n1252:31": "sapakṣe bhāvāt |",
  "SA15n1252:32": "na cānaikāntikaḥ,",
  "SA15n1252:33": "kramākramābhāvasyārthakriyāsāmarthyābhāvena vyāptatvāt |",
  "SA15n1252:34": "yenaiva hi pratyakṣātmanā pramāṇenāparaprakārābhāvādvidhibhūtābhyāṃ kramākramābhyāṃ vidhibhūtasyārthakriyāsāmarthyasya vyāptiḥ prasādhitā,",
  "SA15n1252:35": "tenaivārthakriyāsāmarthyābhāvena kramākramābhāvasya vyāptiḥ prasādhiteti svīkarttavyam |",
  "SA15n1252:36": "na hi dahanādinā dhūmādervyāptisādhakapramāṇādaparaṃ dhūmādyabhāvena dahanādyabhāvasya vyāptisādhakaṃ kiñcit pramāṇaṃ śaraṇabhūtamasti |",
  "SA15n1252:37": "tasmādvidhyoreva vyāptisādhakaṃ pramāṇamabhāvayorapi vyāptisādhakamiti nyāyasya duratikramatvāt sattvābhāvena kramākramābhāvo vyāpta eveti nānaikāntika ityanavadyo vyāpakānupalambhaḥ |",
  "SA15n1252:38": "tadayamakṣaṇikād vinivartamānaḥ svavyāpyaṃ sattvaṃ nivartyaṃ kṣaṇike viśrāmayatīti sattvahetoḥ kṣaṇabhaṅgasiddhirapyanavadyā |",
  "SA15n1252:39": "nanu vyāpakānupalambhataḥ sattvasya kathaṃ svasādhyapratibandhasiddhiḥ ,",
  "SA15n1252:40": "asyāpyanekadoṣaduṣṭatvāt |",
  "SA15n1252:41": "tathā hi na tāvadayaṃ prasaṅgo hetuḥ,",
  "SA15n1252:42": "sādhyadharmiṇi pramāṇasiddhatvāt,",
  "SA15n1252:43": "parābhyupagamasiddhatvābhāvāt,",
  "SA15n1252:44": "viparyayaparyavasānābhāvācca |",
  "SA15n1252:45": "atha svatantraḥ,",
  "SA15n1252:46": "tadāśrayāsiddhaḥ |",
  "SA15n1252:47": "akṣaṇikasyāśrayasyāsaṃbhavāt |",
  "SA15n1252:48": "apratītatvādvā |",
  "SA15n1252:49": "pratītarhi pratyakṣeṇānumānena vikalpamātreṇa vā syāt |",
  "SA15n1252:50": "prathamapakṣadvaye sākṣāt pāramparyeṇa vā svapratītilakṣaṇārthakāritve maulasādhāraṇo hetuḥ vyāpakānulambhaśca svarūpāsiddhaḥ syāt |",
  "SA15n1252:51": "arthakriyākāritve kramākramayoranyatarasyā vaśyaṃbhāvāt |",
  "SA15n1252:52": "antimapakṣe tu na kaściddheturanāśrayaḥ syāt |",
  "SA15n1252:53": "vikalpamātrasiddhasya dharmiṇaḥ sarvatra sulabhatvāt |",
  "SA15n1252:54": "api ca, tat kalpanājñānaṃ pratyakṣapṛṣṭhabhāvi vā syāt,",
  "SA15n1252:55": "liṅgajanma vā,",
  "SA15n1252:56": "saṃskārajaṃ vā,",
  "SA15n1252:57": "sandigdhavastukaṃ vā,",
  "SA15n1252:58": "avastukaṃ vā |",
  "SA15n1252:59": "tatrādyapakṣadvaye'kṣaṇikasya sattaivāvyāhatā |",
  "SA15n1252:60": "kathaṃ bādhakāvatāraḥ |",
  "SA15n1252:61": "tṛtīye tu na sarvadā'kṣaṇikasattāniṣedhaḥ ,",
  "SA15n1252:62": "tadarpitasaṃskārābhāve tatsmaraṇāyogāt |",
  "SA15n1252:63": "caturthe tu sandigdhāśrayatvaṃ hetudoṣaḥ |",
  "SA15n1252:64": "pañcame ca tadviṣayasyābhāvo na tāvat pratyakṣataḥ sidhyati,",
  "SA15n1252:65": "akṣaṇikātmanaḥ sarvadaiva tvanmate'pratyakṣatvāt |",
  "SA15n1252:66": "na cānumānatastadabhāvastatpratibaddhaliṅgānupalambhādityāśrayāsiddhistāvaduddhatā |",
  "SA15n1252:67": "evaṃ dṛṣṭānto'pi pratihantavyaḥ |",
  "SA15n1252:68": "svarūpāsiddho'pyayaṃ hetuḥ,",
  "SA15n1252:69": "sthirasyāpi kramākramisahakāryapekṣayā kramākramābhyāmarthakriyopapatteḥ |",
  "SA15n1252:70": "nāpi kramayaugapadyapakṣoktadoṣaprasaṅgaḥ |",
  "SA15n1252:71": "tathā hi kramisahakāryapekṣayā kramikāryakāritvaṃ tāvadaviruddham |",
  "SA15n1252:72": "tathā ca śaṅkarasya saṃkṣipto'yamabhiprāyaḥ |",
  "SA15n1252:73": "sahakārisākalyaṃ hi sāmarthyam |",
  "SA15n1252:74": "tadvaikalyaṃ cāsāmarthyam |",
  "SA15n1252:75": "na ca tayorāvirbhāvatirobhāvābhyāṃ tadvataḥ kācit kṣatiḥ,",
  "SA15n1252:76": "tasya tābhyāmanyatvāt |",
  "SA15n1252:77": "tatkathaṃ sahakāriṇo'napekṣya kāryakaraṇaprasaṅga iti |",
  "SA15n1252:78": "trilocanasyāpyayaṃ saṃkṣiptārthaḥ |",
  "SA15n1252:79": "kāryameva hi sahakāriṇamapekṣate |",
  "SA15n1252:80": "na kāryotpattihetuḥ |",
  "SA15n1252:81": "yasmāt dvividhaṃ sāmarthyaṃ nijamāgantukaṃ ca sahakāryantaram,",
  "SA15n1252:82": "tato'kṣaṇikasyāpi kramavatsahakārinānātvādapi kramavatkāryanānātvopapatteraśakyaṃ bhāvānāṃ pratikṣaṇamanyānyatvamupapādayitumiti |",
  "SA15n1252:83": "nyāyabhūṣaṇo'pi lapati |",
  "SA15n1252:84": "prathamakāryotpādanakāle hi uttarakāryotpādanasvabhāvaḥ |",
  "SA15n1252:85": "ataḥ prathamakāla evāśeṣāṇi kāryāṇi kuryāditi cet |",
  "SA15n1252:86": "tadidaṃ mātā me bandhyetyādivat svavacanavirodhādayuktam |",
  "SA15n1252:87": "yo hi uttarakāryajananasvabhāvaḥ sa kathamādau tat kāryaṃ kuryāt |",
  "SA15n1252:88": "(atha kuryāt)",
  "SA15n1252:89": "na tarhi tatkāryakaraṇasvabhāva |",
  "SA15n1252:90": "nahi nīlotpādanasvabhāvaḥ pītādikamapi karotīti |",
  "SA15n1252:91": "vācaspatirapi paṭhati |",
  "SA15n1252:92": "nanvayamakṣaṇikaḥ svarūpeṇa kāryaṃ janayati |",
  "SA15n1252:93": "taccāsya svarūpaṃ tṛtīyādiṣviva kṣaṇeṣu dvitīye'pi kṣaṇe saditi tadāpi janayet |",
  "SA15n1252:94": "akurvan vā tṛtīyādiṣvapi na kurvīta,",
  "SA15n1252:95": "tasya tādavasthyāt |",
  "SA15n1252:96": "atādavasthye vā tadevāsya kṣaṇikatvam ||",
  "SA15n1252:97": "atrocyate | satyaṃ svarūpeṇa kāryaṃ janayati na tu tenaiva |",
  "SA15n1252:98": "sahakārisahitādeva tataḥ kāryotpattidarśanāt |",
  "SA15n1252:99": "tasmād vyāptivatkāryakāraṇabhāvo'pyekatrānyayogavyavacchedena |",
  "SA15n1252:100": "anyatrāyogavyavacchedenāvavoddhavyaḥ |",
  "SA15n1252:101": "tathaiva laukikaparīkṣakāṇāṃ saṃpratipatteriti na kramikāryakāritvapakṣoktadoṣāvasaraḥ ||",
  "SA15n1252:102": "nāpyakṣaṇike yaugapadyapakṣoktadoṣāvakāśaḥ |",
  "SA15n1252:103": "ye hi kāryamutpāditavanto dravyaviśeṣāsteṣāṃ vyāpārasya niyatakāryotpādanasamarthasya niṣpādite kārye'nuvartamāneṣvapi teṣu dravyeṣu nivṛttārthādūnā sāmagrī jāyate |",
  "SA15n1252:104": "tatkathaṃ niṣpāditaṃ niṣpādayiṣyati |",
  "SA15n1252:105": "na hi daṇḍādayaḥ svabhāvenaiva kartāro yenāmī niṣpatterārabhya kāryaṃ vidadhyuḥ |",
  "SA15n1252:106": "kiṃ tarhi vyāpārāveśinaḥ |",
  "SA15n1252:107": "na ceyatā svarūpeṇa na kartāraḥ,",
  "SA15n1252:108": "svarūpakārakatvanirvāhaparatayā vyāpārasamāveśāditi ||",
  "SA15n1252:109": "kiṃ ca kramākramābhāvaśca bhaviṣyati na ca sattvābhāva iti sandigdhavyatireko'pyayaṃ vyāpakānupalambhaḥ |",
  "SA15n1252:110": "na hi kramākramābhyāmanyasya prakārasyābhāvaḥ siddhaḥ,",
  "SA15n1252:111": "viśeṣaniṣedhasya śeṣābhyanujñāviṣayatvāt |",
  "SA15n1252:112": "kiṃ ca prakārāntarasya dṛśyatve nātyantaniṣedhaḥ |",
  "SA15n1252:113": "adṛśyatve tu nāsattāniścayo viprakarṣiṇāmiti na kramākramābhyāmarthakriyāsāmarthyasya vyāptisiddhiḥ |",
  "SA15n1252:114": "ataḥ sandigdhavyatireko'pi vyāpakānupalambhaḥ |",
  "SA15n1252:115": "kiṃ ca dṛśyādṛśyasahakāripratyayasākalyavataḥ kramayaugapadyasyātyantaparokṣatvāt tena vyāptaṃ sattvamapi parokṣameveti na tāvatpratibandhaḥ pratyakṣataḥ sidhyati |",
  "SA15n1252:116": "nāpyanumānataḥ,",
  "SA15n1252:117": "tatpratibaddhaliṅgābhāvāditi |",
  "SA15n1252:118": "api ca kramākramābhyāmarthakriyākāritvaṃ vyāptamityatisubhāṣitam |",
  "SA15n1252:119": "yadi krameṇa vyāptaṃ kathamakrameṇa |",
  "SA15n1252:120": "athākrameṇa na tarhi krameṇa |",
  "SA15n1252:121": "kramākramābhyāṃ vyāptamiti tu bruvatā vyāpterevābhāvaḥ pradarśito bhavati |",
  "SA15n1252:122": "na hi bhavati dhūmo vahnibhāvābhāvābhyāṃ vyāpta iti |",
  "SA15n1252:123": "ato vyāpteranaikāntikatvam |",
  "SA15n1252:124": "api ca kimidaṃ bādhakamakṣaṇikānāmasattāṃ sādhayati,",
  "SA15n1252:125": "utasvidakṣaṇikāt sattvasya vyatirekam,",
  "SA15n1252:126": "atha sattvakṣaṇikatvayoḥ pratibandham |",
  "SA15n1252:127": "na pūrvo vikalpaḥ,",
  "SA15n1252:128": "uktakrameṇa hetorāśrayāsiddhatvāt |",
  "SA15n1252:129": "na ca dvitīyaḥ |",
  "SA15n1252:130": "yato vyāpakanivṛttisahitā vyāpyanivṛttirvyatirekaśabdasyārthaḥ |",
  "SA15n1252:131": "sā ca yadi pratyakṣeṇa pratīyate tadā taddhetuḥ syāditi sattvamanaikāntikam |",
  "SA15n1252:132": "vyāpakānupalambhaḥ svarūpāsiddhaḥ |",
  "SA15n1252:133": "atha sā vikalpyate tadā pūrvoktakrameṇa pañcadhā vikalpya vikalpo dūṣaṇīyaḥ |",
  "SA15n1252:134": "ata eva na tṛtīyo'pi vikalpaḥ,",
  "SA15n1252:135": "vyatirekāsiddhau sambandhāsiddheḥ |",
  "SA15n1252:136": "kiṃ ca na bhūtalavadatrākṣaṇiko dharmī dṛśyate |",
  "SA15n1252:137": "na ca svabhāvānupalambhe vyāpakānupalambhaḥ kasyacit dṛśyasya pratipattimantareṇāntarbhāvayituṃ śakyata iti |",
  "SA15n1252:138": "kiṃ cāsyābhāvadharmatve āśrayāsiddhatvamitaretarāśrayatvaṃ ca |",
  "SA15n1252:139": "bhāvadharmatve viruddhatvaṃ ca |",
  "SA15n1252:140": "ubhayadharmatve cānaikāntikatvamiti na trayīṃ doṣajātimatipatati |",
  "SA15n1252:141": "yat punaruktamakṣaṇikatve kramayaugapadyābhyāmarthakriyāvirodhāditi |",
  "SA15n1252:142": "tatra virodhasiddhimanusaratā virodhyapi pratipattavyaḥ |",
  "SA15n1252:143": "tatpratītināntarīyakatvād virodhasiddheḥ |",
  "SA15n1252:144": "yathā tuhinadahanayoḥ sāpekṣadhrūvabhāvayośca |",
  "SA15n1252:145": "pratiyogī cākṣaṇikaḥ pratīyamānaḥ pratītikāritvāt sanneva syāt,",
  "SA15n1252:146": "ajanakasyāprameyatvāt |",
  "SA15n1252:147": "saṃvṛtisiddhenākṣaṇikatvena virodhasiddhiriti cet |",
  "SA15n1252:148": "saṃvṛtisiddhamapi vāstavaṃ kālpanikaṃ vā syāt |",
  "SA15n1252:149": "yadi vāstavaṃ kathaṃ tasyāsattvam |",
  "SA15n1252:150": "kathaṃ cārthakriyākāritvavirodhaḥ |",
  "SA15n1252:151": "arthakriyāṃ kurvaddhi vāstavamucyate |",
  "SA15n1252:152": "atha kālpanikam |",
  "SA15n1252:153": "tatra kiṃ virodho vāstavaḥ,",
  "SA15n1252:154": "kālpaniko vā |",
  "SA15n1252:155": "na tāvad vāstavaḥ,",
  "SA15n1252:156": "kalpitavirodhivirodhatvāt,",
  "SA15n1252:157": "bandhyāputravirodhavat |",
  "SA15n1252:158": "atha virodho'pi kālpanikaḥ na tarhi sattvasya vyatirekaḥ pāramārthika iti kṣaṇabhaṅgo dattajalāñjaliriti |",
  "SA15n1252:159": "ayameva codyaprabandho'smadgurubhiḥ saṃgṛhītaḥ",
  "SA15n1252:160": "nityaṃ nāsti na vā pratītiviṣayastenāśrayāsiddhatā",
  "SA15n1252:161": "hetoḥ svānubhavasya ca kṣatirataḥ kṣiptaḥ sapakṣo'pi ca |",
  "SA15n1252:162": "śūnyaśca dvitayena sidhyati na cāsattāpi sattā yathā",
  "SA15n1252:163": "no nityena virodhasiddhirasatā śakyā kramāderapi || iti ||",
  "SA15n1252:164": "atrocyate | iha vastunyapi dharmidharmavyavahāro dṛṣṭo yathā gavi gotvam,",
  "SA15n1252:165": "paṭe śuklatvam,",
  "SA15n1252:166": "turage gamanamityādi |",
  "SA15n1252:167": "avastunyapi dharmidharmavyavahāro dṛṣṭo yathā śaśaviṣāṇe tīkṣṇatvābhāvo bandhyāputre vaktṛtvābhāvo gaganāravinde gandhābhāva ityādi |",
  "SA15n1252:168": "tatrāvastuni dharmitvaṃ nāstīti kiṃ vastudharmeṇa dharmitvaṃ nāsti,",
  "SA15n1252:169": "āhosvidavastudharmeṇāpi |",
  "SA15n1252:170": "prathamapakṣe siddhasādhanam |",
  "SA15n1252:171": "dvitīyapakṣe tu svavacanavirodhaḥ |",
  "SA15n1252:172": "yadāhurguravaḥ",
  "SA15n1252:173": "dharmasya kasyacidavastuni mānasiddhā",
  "SA15n1252:174": "bādhāvidhivyavahṛtiḥ kimihāsti no vā |",
  "SA15n1252:175": "kvāpyasti cet kathamiyanti na dūṣaṇāni",
  "SA15n1252:176": "nāstyeva cet svavacanapratirodhasiddhiḥ ||",
  "SA15n1252:177": "avastuno dharmitvasvīkārapūrvakatvasya vyāpakasyābhāvādā śrayāsiddhidūṣaṇasyānupanyāsaprasaṅga ityarthaḥ |",
  "SA15n1252:178": "yenaiva hi vacanenāvastuno dharmitvaṃ pratiṣidhyate,",
  "SA15n1252:179": "tenaivāvastuno dharmitvābhāvena dharmeṇa dharmitvamabhyupagatam |",
  "SA15n1252:180": "parantu pratiṣidhyata iti vyaktamidamīśvaraceṣṭitam |",
  "SA15n1252:181": "tathā hyavastuno dharmitvaṃ nāstīti vacanena dharmitvābhāvaḥ kimavastuni vidhīyate,",
  "SA15n1252:182": "anyatra vā,",
  "SA15n1252:183": "na vā kvacidapīti trayaḥ pakṣāḥ |",
  "SA15n1252:184": "prathamapakṣe'vastuno na dharmitvaniṣedhaḥ,",
  "SA15n1252:185": "dharmitvābhāvasya dharmasya tatraiva vidhānāt |",
  "SA15n1252:186": "dvitīye'vastuni kimāyātam anyatra dharmitvābhāvavidhānāt |",
  "SA15n1252:187": "tṛtīyastu pakṣo vyartha eva nirāśrayatvāditi kathamavastuno dharmitvaniṣedhaḥ |",
  "SA15n1252:188": "tasmādyathā pramāṇopanyāsaḥ prameyasvīkārapūrvakatvena vyāptaḥ,",
  "SA15n1252:189": "vācakaśabdopanyāso vā vācyasvīkārapūrvakatvena vyāptastathāvastuno dharmitvaṃ nāstīti vacanopanyāso'vastuno dharmitvasvīkārapūrvakatvena vyāptaḥ |",
  "SA15n1252:190": "anyathā tadvacanopanyāsasya vyarthatvāt |",
  "SA15n1252:191": "tad yadi vacanopanyāso vyāpyadharmastadā'vastuno dharmitvasvīkāro'pi vyāpakadharmo durvāraḥ |",
  "SA15n1252:192": "atha na vyāpakadharmaḥ tadā vyāpyasyāpi vacanopanyāsasyāsaṃbhava iti mūkataivātra balādāyāteti kathaṃ na svavacanapratirodhasiddhiḥ |",
  "SA15n1252:193": "yadāhācāryaḥ - na hyabruvan paraṃ bodhayitumīśaḥ |",
  "SA15n1252:194": "bruvan vā doṣamimaṃ parihartumiti mahati saṃkaṭe praveśaḥ |",
  "SA15n1252:195": "avastuprastāve sahṛdayānāṃ mūkataiva yujyata iti cet |",
  "SA15n1252:196": "aho mahadvaidagdhyam |",
  "SA15n1252:197": "avastuprastāve svayameva yathāśakti valgitvā bhagno mūkataiva nyāyaprāpteti paribhāṣayā niḥsartumicchati |",
  "SA15n1252:198": "na cāvastuprastāvo rājadaṇḍena vinā caraṇamardanādināniṣṭimātreṇa vā pratiṣeddhaṃ śakyate |",
  "SA15n1252:199": "tataśvātrāpi kramākramabhāvasya sādhanatve sattvābhāvasya ca sādhyatve sandigdhavastubhāvasyāvastvātmano vā kṣaṇikasya dharmitvaṃ kena pratiṣidhyate |",
  "SA15n1252:200": "trividho hi dharmo dṛṣṭaḥ |",
  "SA15n1252:201": "kaścit vastuniyato nīlādiḥ |",
  "SA15n1252:202": "kaścidavastuniyato yathā sarvopākhyāvirahaḥ |",
  "SA15n1252:203": "kaścidubhayasādhāraṇo yathā'nupalabdhimātram |",
  "SA15n1252:204": "tatra vastudharmeṇāvastuno dharmitvaniṣedha iti yuktam |",
  "SA15n1252:205": "na tvavastudharmeṇa,",
  "SA15n1252:206": "vastvavastudharmeṇa vā,",
  "SA15n1252:207": "svavacanasyānupanyāsaprasaṅgādityakṣaṇikasyābhāve sandehe'pi vā vastudharmeṇa dharmitvamavyāhatamiti nāyamāśrayāsiddho vyāpakānupalambhaḥ |",
  "SA15n1252:208": "akṣaṇikāpratītā vāśrayāsiddho heturiti yuktamuktam,",
  "SA15n1252:209": "tadapratītau tadvyavahārāyogāt |",
  "SA15n1252:210": "kevalamasau vyavahārāṅgabhūtā pratītirvastvavastunorekarūpā na bhavati |",
  "SA15n1252:211": "sākṣātpāramparyeṇa vastusāmarthyabhāvino hi vastupratītiḥ |",
  "SA15n1252:212": "yathā pratyakṣamanumānaṃ pratyakṣapṛṣṭhabhāvī ca vikalpaḥ |",
  "SA15n1252:213": "avastunastu sāmarthyābhāvādvikalpamātrameva pratītiḥ |",
  "SA15n1252:214": "vastuno hi vastubalabhāvinī pratītiryathā sākṣātpratyakṣam,",
  "SA15n1252:215": "paramparayā tatpṛṣṭhabhāvī vikalpo'numānaṃ ca |",
  "SA15n1252:216": "avastunastu na vastubalabhāvinī pratītistatkārakatvenāvastutvahāniprasaṅgāt |",
  "SA15n1252:217": "tasmādvikalpamātramevāvastunaḥ pratītiḥ |",
  "SA15n1252:218": "na hyabhāvaḥ kaścidvigrahavān yaḥ sākṣātkartavyo'pi tu vyavahartavyaḥ |",
  "SA15n1252:219": "sa ca vyavahāro vikalpādapi sidhyatyeva |",
  "SA15n1252:220": "anyathā sarvajanaprasiddho'vastuvyavahāro na syāt |",
  "SA15n1252:221": "iṣyate ca taddharmitvapratiṣedhānubandhādityakāmakenāpi vikalpamātrasiddho'kṣaṇika svīkartavya iti nāyamapratītatvādapyāśrayāsiddho heturvaktavyaḥ |",
  "SA15n1252:222": "tataścākṣaṇikasya vikalpamātrasiddhatve yaduktam,",
  "SA15n1252:223": "na kaściddheturanāśrayaḥ vikalpamātrasiddhasya dharmiṇaḥ sarvatra sulabhatvāditi tadasaṅgatam |",
  "SA15n1252:224": "vikalpamātrasiddhasya dharmiṇaḥ sarvatra saṃbhave'pi vastudharmeṇa dharmitvāyogāt |",
  "SA15n1252:225": "vastudharmahetutvāpekṣayā āśrayāsiddhasyāpi hetoḥ saṃbhavāt |",
  "SA15n1252:226": "yathātmano vibhutvasādhanārthamupanyastaṃ sarvatropalabhyamānaguṇatvāditi sādhanam |",
  "SA15n1252:227": "vikalpaścāyaṃ hetūpanyāsāt pūrvaṃ sandigdhavastukaḥ |",
  "SA15n1252:228": "samarthite tu hetāvavastuka iti brūmaḥ |",
  "SA15n1252:229": "na cātra sandigdhāśrayatvaṃ nāma hetudoṣaḥ |",
  "SA15n1252:230": "āstāṃ tāvat |",
  "SA15n1252:231": "sandigdhasyāvastuno'pi vikalpamātrasiddhasyāvastudharmāpekṣayā dharmitvaprasādhanāt |",
  "SA15n1252:232": "vastudharmahetvapekṣayaiva sandigdhāśrayasya hetvābhāsasya vyavasthāpanāt |",
  "SA15n1252:233": "yatheha nikuñje mayūraḥ kekāyitāditi |",
  "SA15n1252:234": "avastukavikalpaviṣayasyāsattvaṃ tu vyāpakānupalambhādeva prasādhitam |",
  "SA15n1252:235": "evaṃ dṛṣṭāntasyāpi vyomotpalāderdharmitva vikalpamātreṇa pratītiścāvagantavyā |",
  "SA15n1252:236": "tadeva mavastudharmāpekṣayā'vastuno dharmitvasya vikalpamātreṇa pratīteścāpahnotumaśakyatvānnāyamāśrayāsiddho hetuḥ |",
  "SA15n1252:237": "na ca dṛṣṭāntakṣatiḥ |",
  "SA15n1252:238": "na caiṣa svarūpāsiddhaḥ,",
  "SA15n1252:239": "akṣaṇike dharmiṇi kramākramayorvyāpakayorayogāt |",
  "SA15n1252:240": "tathā hi yadi tasya prathame kṣaṇe dvitīyādikṣaṇabhāvikāryakaraṇasāmarthyamasti tadā prathamakṣaṇabhāvikāryavat dvitīyādikṣaṇabhāvyapi kāryaṃ kuryāt,",
  "SA15n1252:241": "samarthasya kṣepāyogāt |",
  "SA15n1252:242": "atha tadā sahakārisākalyalakṣaṇasāmarththaṃ nāsti,",
  "SA15n1252:243": "tadvaikalyalakṣaṇasyāsāmarthyasya saṃbhavāt |",
  "SA15n1252:244": "na hi bhāvaḥ svarūpeṇa karotīti svarūpeṇaiva karoti,",
  "SA15n1252:245": "sahakārisahitādeva tataḥ kāryotpattidarśanāditi cet |",
  "SA15n1252:246": "yadā tāvadamī militāḥ santaḥ kāryaṃ kurvate tadaikārthakaraṇalakṣaṇaṃ sahakāritvameṣāmastu,",
  "SA15n1252:247": "ko niṣeddhāḥ |",
  "SA15n1252:248": "militaireva tu tatkāryaṃ karttavyamiti kuto labhyate |",
  "SA15n1252:249": "pūrvāparakālayorekasvabhāvatvād bhāvasya sarvadā jananājananayoranyataraniyamaprasaṅgasya durvāratvāt |",
  "SA15n1252:250": "tasmāt sāmagrī janikā,",
  "SA15n1252:251": "naikaṃ janakamiti sthiravādināṃ manorājyasyāpyaviṣayaḥ |",
  "SA15n1252:252": "kiṃ kurmo dṛśyate tāvadevamiti cet |",
  "SA15n1252:253": "dṛśyatām, kiṃ tu pūrvasthitādeva paścāt sāmagrīmadhyapraviṣṭād bhāvāt kāryotpattiranyasmādeva viśiṣṭasāmagrīsamutpannāt kṣaṇāditi vivādapadametat |",
  "SA15n1252:254": "tatra prāgapi saṃbhave sarvadaiva kāryotpattirna vā kadācidapīti virodhamasamādhāya tata eva kāryotpattiriti sādhyānuvādamātrapravṛttaḥ kṛpāmarhati |",
  "SA15n1252:255": "na ca pratyabhijñānādevaikatvasiddhiḥ ,",
  "SA15n1252:256": "tatpauruṣasya lūnapunarjātakeśakuśakadalīstambādau nirdalanāt |",
  "SA15n1252:257": "vistareṇa ca pratyabhijñādūṣaṇamasmābhiḥ sthirasiddhidūṣaṇe pratipāditamiti tata evāvadhāryam |",
  "SA15n1252:258": "nanu kāryameva sahakāriṇamapekṣate |",
  "SA15n1252:259": "na tu kāryotpattihetuḥ |",
  "SA15n1252:260": "yasmād dvividhaṃ sāmarthyaṃ nijamāgantukaṃ ca sahakāryantarama,",
  "SA15n1252:261": "tato'kṣaṇikasyāpi kramavatsahakārinānātvādapi kramavatkāryanānātvamiti cet |",
  "SA15n1252:262": "bhavatu tāvat nijāgantukabhedena dvividhaṃ sāmarthyam |",
  "SA15n1252:263": "tathāpi tat prātisvikaṃ vastusvalakṣaṇaṃ sadyaḥ kriyādharmakamavaśyābhyupagantavyam |",
  "SA15n1252:264": "tadyadi prāgapi,",
  "SA15n1252:265": "prāgapi kāryaprasaṅgaḥ |",
  "SA15n1252:266": "atha paścādeva,",
  "SA15n1252:267": "na tadā sthiro bhāvaḥ |",
  "SA15n1252:268": "na ca kāryaṃ sahakāriṇo'pekṣata iti yuktam,",
  "SA15n1252:269": "tasyāsattvāt |",
  "SA15n1252:270": "hetuśca sannapi yadi svakāryaṃ na karoti,",
  "SA15n1252:271": "tadā tatkāryameva tanna syāt,",
  "SA15n1252:272": "svātantryāt |",
  "SA15n1252:273": "yaccoktam-yo hi uttarakāryajananasvabhāvaḥ sa kathamādau kāryaṃ kuryāt,",
  "SA15n1252:274": "(atha kuryāt)",
  "SA15n1252:275": "na tarhi tatkāryakaraṇasvabhāvaḥ,",
  "SA15n1252:276": "na hi nīlotpādanasvabhāvaḥ pītādikamapi karotīti tadasaṅgatam |",
  "SA15n1252:277": "sthirasvabhāvatve bhāvasyottarakālamevedaṃ na pūrvakālamiti kuta etat |",
  "SA15n1252:278": "tadabhāvācca kāraṇamapyuttarakāryasvabhāvamityapi kutaḥ |",
  "SA15n1252:279": "kiṃ kurmaḥ, uttarakālameva tasya janmeti cet |",
  "SA15n1252:280": "sthiratve tadanupapadyamānamasthiratāmādiśatu |",
  "SA15n1252:281": "sthiratve'pyeṣa eva svabhāvastasya yaduttarakṣaṇa eva kāryaṃ karotīti cet | na |",
  "SA15n1252:283": "pramāṇabādhite svabhāvābhyupagamāyogāditi na tāvadakṣaṇikasya kramikāryakāritvamasti |",
  "SA15n1252:284": "nāpyakramikāryakāritvasaṃbhavaḥ,",
  "SA15n1252:285": "dvitīye'pi kṣaṇe kārakasvarūpasadbhāve punarapi kāryakaraṇaprasaṅgāt |",
  "SA15n1252:286": "kāryeniṣpanne tadviṣayavyāpārābhāvādūnā sāmagrī na niṣpāditaṃ niṣpādayediti cet | na |",
  "SA15n1252:288": "sāmagrīsaṃbhavāsaṃbhavayorapi sadyaḥ kriyākārakasvarūpasaṃbhave janakatvamavāryamiti prāgeva pratipādanāt |",
  "SA15n1252:289": "kāryasya hi niṣpāditatvāt punaḥ kartumaśakyatvameva kāraṇamasamarthamāvedayati |",
  "SA15n1252:290": "tadayamakṣaṇike kramākramikāryakāritvābhāvo na siddhaḥ |",
  "SA15n1252:291": "na ca kramākramābhyāmaparaprakārasaṃbhavo yena tābhyāmavyāptau sandigdhavyatireko hetuḥ syāt |",
  "SA15n1252:292": "prakārāntaraśaṅkāyāṃ tasyāpi dṛśyatvādṝśyatva prakāradvayadūṣaṇe'pi svapakṣe'pyanāśvāsaprasaṅgāt |",
  "SA15n1252:293": "tasmādanyonyavyavacchedasthitayornāparaḥ prakāraḥ saṃbhavati |",
  "SA15n1252:294": "svarūpāpraviṣṭasya vastuno'vastuno vātatsvabhāvatvāt |",
  "SA15n1252:295": "prakārāntarasyāpi kramasvarūpāpraviṣṭatvāt |",
  "SA15n1252:296": "tathātīndriyasya sahakāriṇo'dṛśyatve'pyayogavyavacchedena dṛśyasahakārisahitasya dṛśyasyaiva sattvasya dṛśyakramākramābhyāṃ vyāptiḥ pratyakṣādeva sidhyati |",
  "SA15n1252:297": "evaṃ kramākramābhyāmarthakriyākāritvaṃ vyāptamiti kramākramayoranyonyavyavacchedena sthitatvādetatprakāradvayaparihāreṇārthakriyākāritvamanyatra na gatamityarthaḥ |",
  "SA15n1252:298": "ata evaitayorvinivṛttau nivartate ||",
  "SA15n1252:299": "trilocanasyāpi vikalpatraye prathamadūṣaṇamāśrayāsiddhidoṣaparihārato nirastam |",
  "SA15n1252:300": "dvitīyaṃ cāsaṅgatam,",
  "SA15n1252:301": "vikalpajñānena vyatirekasya pratītatvāt |",
  "SA15n1252:302": "na hyabhāvaḥ kaścidvigrahavān yaḥ sākṣātkartavyaḥ,",
  "SA15n1252:303": "api tu vikalpādeva vyavahartavyaḥ |",
  "SA15n1252:304": "na hyabhāvasya vikalpādanyā pratipattirapratipattirvā sarvathā |",
  "SA15n1252:305": "ubhayathāpi tadvyavahārahāniprasaṅgāt |",
  "SA15n1252:306": "evaṃ vaidharmyadṛṣṭāntasya hetuvyatirekasya ca vikalpādeva pratipattiḥ |",
  "SA15n1252:307": "tṛtīyamapi dūṣaṇamasaṅgatam |",
  "SA15n1252:308": "vyāpakānupalambhena nirdoṣeṇa sattvasya kṣaṇikatvena vyāpteravyāhatatvāt |",
  "SA15n1252:309": "tadayaṃ vyāpakānupalambho'kṣaṇikasyāsattvam sattvasya tato vyatirekaṃ kṣaṇikatvena vyāptiṃ va sādhayatyekavyāpārātmakatvāditi sthitam ||",
  "SA15n1252:310": "nanu vyāpakānupalabdhiriti yadyanupalabdhimātraṃ tadā na tasya sādhyabuddhijanakatvamavastutvāt |",
  "SA15n1252:311": "na cānyopalabdhirvyāpakānupalabdhirabhidhātuṃ śakyā bhūtalādivadanyasya kasyacidanupalabdheriti cet |",
  "SA15n1252:312": "tadasaṅgatam |",
  "SA15n1252:313": "dharmyupalabdherevānyatrānupalabdhitayā vyavasthāpanāt |",
  "SA15n1252:314": "yathā hi neha śiṃśapā vṛkṣābhāvādityatra vṛkṣāpekṣayākevalapradeśasya dharmiṇa upalabdhirvṛkṣānupalabdhiḥ |",
  "SA15n1252:315": "śiṃśapāpekṣayā ca kevalapradeśasya dharmiṇa upalabdhireva rśiśapāyā abhāvopalabdhiriti svabhāvahetuparyavasāyivyāpāro vyāpakānupalambhaḥ |",
  "SA15n1252:316": "tathā nityasya dharmiṇo vikalpabuddhyavasitasya kramikāritvākramikāritvāpekṣayā kevalagrahaṇādeva kramikāritvākramikāritvānupalambhaḥ |",
  "SA15n1252:317": "artha kriyāpekṣayā ca kevalapratītirevārthakriyā'yogapratītiriti vyāpakānupalambhāntarādasya na kaścidviśeṣaḥ ||",
  "SA15n1252:318": "adhyavasāyāpekṣayā va bāhye'kṣaṇike vastuni vyāpakābhāvād vyāpyābhāvasiddhivyavahāraḥ |",
  "SA15n1252:319": "adhyavasāyaśca samanantarapratyayabalāyātākāraviśeṣayogādagṛhīte'pi pravartanaśaktirboddhavyaḥ |",
  "SA15n1252:320": "īdṛśaścādhyavasāyo'smaccitrādvaitasiddhau nirvāhitaḥ |",
  "SA15n1252:321": "sa cāvisaṃvādī vyavahāraḥ parihartumaśakyaḥ |",
  "SA15n1252:322": "yad vyāpakaśūnyaṃ tadvayāpyaśūnyamiti |",
  "SA15n1252:323": "etasyaivārthasyānenāpi krameṇa pratipādanāt |",
  "SA15n1252:324": "ayaṃ ca nyāyo yathā vastubhūte dharmiṇi tathāvastubhūte'pīti ko viśeṣaḥ |",
  "SA15n1252:325": "tathā hyekajñānasaṃsargyatra vikalpya eva |",
  "SA15n1252:326": "yathā ca hariṇaśirasi tenaikajñānasaṃsargi śṛṅgamupalabdhaṃ śaśaśirasyapi tena sahaikajñānasaṃsargitvasaṃbhāvanayaiva śṛṅgaṃ niṣidhyate,",
  "SA15n1252:327": "tathā nīlādāvapariniṣṭhitanityānityabhāve kramākramau svadharmiṇā sārdhamekajñānasaṃsargiṇau dṛṣṭau,",
  "SA15n1252:328": "yadi nitye bhavataḥ,",
  "SA15n1252:329": "nityagrāhijñāne svadharmiṇā nityena sahaiva gṛhyeyātāmiti saṃbhāvanayā ekajñānasaṃsargadvārakameva pratiṣidhyate |",
  "SA15n1252:330": "kathaṃ punaretasminnityajñāne kramākramayorasphuraṇamiti yāvatā kramākramakroḍīkṛtameva nityaṃ vikalpayāma iti cet |",
  "SA15n1252:331": "ata eva bādhakāvatāro viparītāropa mantareṇa tasya vaiyarthyāt |",
  "SA15n1252:332": "kālāntare'pyekarūpatayā nityatvam |",
  "SA15n1252:333": "kramākramau ca kṣaṇadvaye bhinnarūpatayā |",
  "SA15n1252:334": "tato nityatvasya kramākramikāryaśakteśca parasparaparihārasthiti lakṣaṇatayā durvāro virodha iti kathaṃ nitye kramākramayorantarbhāvaḥ anantarbhāvācca śuddhanityavikalpena dūrīkṛtakramākramasamāropeṇa kathamullekhaḥ |",
  "SA15n1252:335": "tataśca pratiyogini nitye'pi vikalpyamāne ekajñāna saṃsargilakṣaṇaprāpte nityopalabdhireva nityaviruddhasyānupalabhyamānasya kramākramasyānupalabdhiḥ |",
  "SA15n1252:336": "tata eva cārthakriyāśakteranupalabdhiḥ |",
  "SA15n1252:337": "tasmād vyāpakavivekidharmyupalabdhitayā na vyāpakānupalambhāntarādasya viśeṣaḥ ||",
  "SA15n1252:338": "na tvetadavastu dharmitvopayogivastva dhiṣṭhānatvāt pramāṇavyavasthāyā iti cet |",
  "SA15n1252:339": "kimidaṃ vastvadhiṣṭhānatvaṃ nāma |",
  "SA15n1252:340": "kiṃ paramparayāpi vastunaḥ sakāśādāgatatvam,",
  "SA15n1252:341": "atha vastuni kenacidākāreṇa vyavahārakāraṇatvam,",
  "SA15n1252:342": "vastubhūtadharmipratibaddhatvaṃ vā |",
  "SA15n1252:343": "yadyādyaḥ pakṣastadā kramākramasyārthakriyāyāśca vyāptigrahaṇagocaravastupratibaddhatvamasyāpi na kṣīṇam |",
  "SA15n1252:344": "na dvitīye'pi pakṣe doṣaḥ saṃbhavati,",
  "SA15n1252:345": "kṣaṇabhaṅgivastusādhanopāyatvādasya |",
  "SA15n1252:346": "na cāntimo'pi vikalpaḥ kalpyate,",
  "SA15n1252:347": "tasyaiva nityavikalpasya vastuno dharmibhūtasya kramākramavadbāhyanityopādānaśūnyatvenārthakriyāvad bāhyanityopādānaśūnyatve prasādhanāt |",
  "SA15n1252:348": "paryudāsavṛttyā buddhisvabhāvabhūtākṣaṇikākāre vastubhūte dharmiṇi pratibaddhatvasaṃbhavāt ||",
  "SA15n1252:349": "ayameva nyāyo na vaktā bandhyāsutaścaitanyābhāvādityādau yojyaḥ |",
  "SA15n1252:350": "etena yathā vṛkṣābhāvādirantarbhāvayituṃ śakyate na tathāyamiti trilocano'pi nirastaḥ ||",
  "SA15n1252:351": "na ca kramādyabhāvastrayīṃ doṣajātiṃ nātikrāmati,",
  "SA15n1252:352": "abhāvadharmatve'pi āśrayāsiddhidoṣaparihārāt |",
  "SA15n1252:353": "yattvanena pramāṇāntarānnityānāmasattvasiddhau kramādivirahasyābhāvadharmatā sidhyatītyuktam,",
  "SA15n1252:354": "tadvālasyāpi durabhidhānam |",
  "SA15n1252:355": "nityo hi dharmī |",
  "SA15n1252:356": "asattvaṃ sādhyam |",
  "SA15n1252:357": "kramikāryakāritvākramikāryakāritvaviraho hetuḥ |",
  "SA15n1252:358": "asya cābhāvadharmatvaṃ nāma asattvalakṣaṇasvasādhyāvinābhāvitvamucyate |",
  "SA15n1252:359": "tacca kramākrameṇa sattvasya vyāptisiddhau sattvasya vyāpyasyābhāvena kramākramasya vyāpakasya viraho vyāptaḥ sidhyatītyabhāvadharmatvaṃ prāgeva vidhyorvyāptisādhanāt pratyakṣādanumānādekasmādvā pramāṇāntarāt siddhamiti netaretarāśrayadoṣaḥ |",
  "SA15n1252:360": "na ca sattāyāmivāsattāyāmapi tulyaḥ prasaṅgo bhinnanyāyatvāt |",
  "SA15n1252:361": "vastubhūtaṃ hi tatra sādhyaṃ sādhanaṃ ca |",
  "SA15n1252:362": "tayordharmyapi vastveva yujyate |",
  "SA15n1252:363": "vastunastu pratyakṣānumānābhyāmeva siddhiḥ |",
  "SA15n1252:364": "tayorabhāve niyamenāśrayāsiddhiriti yuktam |",
  "SA15n1252:365": "asattāsādhane tvavastudharmo heturavastu vikalpamātrasiddhe dharmiṇi nāśrayāsiddhidoṣeṇa dūṣayituṃ śakyaḥ |",
  "SA15n1252:366": "tathā akṣaṇikasya kramayaugapadyābhyāmarthakriyāvirodhaḥ sidhyatyeva |",
  "SA15n1252:367": "tathā vikalpādevākṣaṇiko virodhī siddhaḥ |",
  "SA15n1252:368": "vikalpollikhita ścāsya svabhāvo nāpara ityapi vyavahartavyam |",
  "SA15n1252:369": "anyathā tadanuvādena kramākramādirahitatvādiniṣedhādikamayuktam,",
  "SA15n1252:370": "tatsvarūpasyānullekhādanyasyollekhā dityakṣaṇikaśaśaviṣāṇādiśabdānuccāraṇaprasaṅgaḥ |",
  "SA15n1252:371": "asti ca |",
  "SA15n1252:372": "ato yathā pramāṇābhāve'pi vikalpasiddhasya bandhyāsutādeḥ saundaryādiniṣedho'nurūpastathā vikalpopanītasyaivākṣaṇikarūpasya tata eva pratyanīkākāreṇa saha virodhavyavasthāyāṃ kīdṛśo doṣaḥ syāt |",
  "SA15n1252:373": "yadi cākṣaṇikānubhavābhāvād virodhapratiṣedhastarhi bandhyāputrādyanubhavābhāvādeva saundaryādiniṣedho'pi mā bhūt ||",
  "SA15n1252:374": "nanvevaṃ virodhasyāpāramārthikatvam |",
  "SA15n1252:375": "taddvāreṇa kṣaṇabhaṅgasiddhirapyapāramārthikī syāditi cet |",
  "SA15n1252:376": "na hi virodho nāma vastvantaraṃ kiñcidubhayakoṭidattapādasaṃbandhābhidhānamiṣyate asmābhirūpapadyate vā yenaikasaṃbandhino vastutvābhāve'pāramārthikaṃ syāt |",
  "SA15n1252:377": "yathā tviṣyate tathā pāramārthika eva |",
  "SA15n1252:378": "viruddhābhimatayoranyo'nyasvarūparihāramātraṃ virodhārthaḥ |",
  "SA15n1252:379": "sa ca bhāvābhāvayoḥ pāramārthika eva |",
  "SA15n1252:380": "na bhāvo'bhāvarūpamāviśati,",
  "SA15n1252:381": "nāpyabhāvo bhāvarūpaṃ praviśatīti yo'yamanayorasaṃkaraniyamaḥ sa eva pāramārthiko virodhaḥ |",
  "SA15n1252:382": "kālāntaraikarūpatayā hi nityatvam |",
  "SA15n1252:383": "kramākramau kṣaṇadvaye'pi bhinnarūpatayā |",
  "SA15n1252:384": "tato nityatvakramākramikāryakāritvayorbhāvābhāvavad virodho'styeva ||",
  "SA15n1252:385": "nanu nityatvaṃ kramayaugapadyavattvaṃ ca viruddhau dharmau vidhūya nāparo virodho nāma,",
  "SA15n1252:386": "kasya bāstavatvamiti cet | na |",
  "SA15n1252:388": "na hi dharmāntarasya saṃbhavena virodhasya pāramārthikatvaṃ brūmaḥ |",
  "SA15n1252:389": "kiṃ tu viruddhayordharmayoḥ sadbhāve |",
  "SA15n1252:390": "anyathā virodhanāmadharmāntarasaṃbhave'pi yadi na viruddhau dharmau kva pāramārthikavirodhasaṃbhavaḥ |",
  "SA15n1252:391": "viruddhauceddhamau tāvataiva tāttviko virodhavyavahāraḥ kimapareṇa pratijñāmātrasiddhena virodhanāmnā vastvantareṇa |",
  "SA15n1252:392": "tadayaṃ pūrvapakṣasaṃkṣepaḥ",
  "SA15n1252:393": "nityaṃ nāsti na vā pratītiviṣayastenāśrayāsiddhatā",
  "SA15n1252:394": "hetoḥ svānubhavasya ca kṣatirataḥ kṣiptaḥ sapakṣo'pi ca |",
  "SA15n1252:395": "śanyaśya dvitayena sidhyati na cāsattā'pi sattā yathā",
  "SA15n1252:396": "no nityena virodhasiddhirasatā śakyā kramāderapi || iti ||",
  "SA15n1252:397": "atra siddhāntasaṃkṣepaḥ",
  "SA15n1252:398": "dharmasya kasyacidavastuni mānasiddhā",
  "SA15n1252:399": "bādhāvidhivyavahṛtiḥ kimihāsti no vā |",
  "SA15n1252:400": "kvāpyasti cet kathamiyanti na dūṣaṇāni",
  "SA15n1252:401": "nāstyeva cet svavacanapratirodhasiddhiḥ ||",
  "SA15n1252:402": "tadevaṃ nityaṃ na kramikāryakāritvākramikāryakāritvayogīti paramārthaḥ |",
  "SA15n1252:403": "tataśca sattāyuktamapi naiveti paramārthaḥ |",
  "SA15n1252:404": "tataśca kṣaṇikākṣaṇikaparihāreṇa rāśyantarābhāvādakṣaṇikānnivartamānamidaṃ sattvaṃ kṣaṇika eva viśrāmyattena vyāptaṃ sidhyatīti sattvāt kṣaṇikatvasiddhiravirodhinī ||",
  "SA15n1252:405": "prakṛtiḥ sarvadharmāṇāṃ yadbodhānmuktiriṣyate |",
  "SA15n1252:406": "sa eva tīrthyanirmāthī kṣaṇabhaṅgaḥ prasādhitaḥ ||",
  "SA15n1252:407": "iti kṛtiriyaṃ ratnakīrteḥ ||"
}