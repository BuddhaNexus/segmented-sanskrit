{
    "624:0": "mañjuśrīparivartāparaparyāyā",
    "624:1": "saptaśatikā prajñāpāramitā|",
    "624:2": "om namo bhagavatyai āryaprajñāpāramitāyai|",
    "624:3": "evaṃ mayā śrutam|",
    "624:4": "ekasmin samaye bhagavān śrāvastyāṃ viharati sma jetavane'nāthapiṇḍadasyārāme mahatā bhikṣusaṃghena sārdhaṃ paripūrṇena arhadbhikṣusahasreṇa,",
    "624:5": "bodhisattvānāṃ ca mahāsattvānāṃ mahāsaṃnāhasaṃnaddhānāṃ paripūrṇairdaśabhirbodhisattvaśatasahasraiḥ sārdhaṃ sarvairavinivartanīyairanuttarāyāḥ samyaksaṃbodheḥ|",
    "624:6": "tadyathā-mañjuśriyā ca kumārabhūtena,",
    "624:7": "maitreyeṇa ca,",
    "624:8": "asaṅgapratibhānena ca,",
    "624:9": "anikṣiptadhureṇa ca,",
    "624:10": "evaṃpramukhairdaśabhirbodhisattvaśatasahasraiḥ||",
    "624:11": "atha khalu mañjuśrīḥ kumārabhūto'ruṇodgatakālasamaye svakādvihārānniṣkramya yena tathāgatavihārastenopasaṃkrāmat|",
    "624:12": "upasaṃkramya vihārasya bahirdvāre sthito'bhūttathāgatasya darśanāya vandanāya paryupāsanāya|",
    "624:13": "athāyuṣmānapi śāradvatīputraḥ svakādvihārānniṣkramya yena tathāgatavihārastenopasaṃkrāmadbhagavato darśanāya vandanāya paryupāsanāya|",
    "624:14": "athāyuṣmānapi pūrṇo maitrāyaṇīputraḥ,",
    "624:15": "āyuṣmānapi mahāmaudgalyāyanaḥ,",
    "624:16": "āyuṣmānapi mahākāśyapaḥ,",
    "624:17": "āyuṣmānapi mahākātyāyanaḥ,",
    "624:18": "āyuṣmānapi mahākauṣṭhilaḥ,",
    "624:19": "anye ca mahāśrāvakāḥ svakasvakebhyo vihārebhyo niṣkramya yena bhagavato vihārastenopasaṃkrāntāḥ,",
    "624:20": "upasaṃkramya ekānte tasthuḥ||",
    "624:21": "atha khalu bhagavānabhikrāntābhikrāntaṃ mahāśrāvakasaṃnipātaṃ viditvā svakādvihārānniṣkramya bahirdvārasyaikānte prajñapta evāsane nyaṣīdat|",
    "624:22": "niṣadya ca bhagavān jānanneva āyuṣmantaṃ śāradvatīputramāmantrayate sma-kutastvaṃ śāradvatīputra kalyamevāgatya tathāgatavihāradvāre sthitaḥ ?",
    "624:23": "evamukte āyuṣmān śāradvatīputro bhagavantametadavocat-sarvaprathamataraṃ bhagavan mañjuśrīḥ kumārabhūtastathāgatavihāradvāre sthitaḥ,",
    "624:24": "paścādvayaṃ bhagavantaṃ draṣṭukāmāḥ||",
    "624:25": "atha khalu bhagavān jānanneva mañjuśriyaṃ kumārabhūtamāmantrayate sma-satyaṃ kila tvaṃ mañjuśrīḥ sarvaprathamataraṃ tathāgatavihāradvāre sthitastathāgatasya darśanāya vandanāya paryupāsanāya ca ?",
    "624:26": "evamukte mañjuśrīḥ kumārabhūto bhagavantametadavocat-evametat bhagavan,",
    "624:27": "evametat sugata,",
    "624:28": "prathamataramasmyāgataḥ svakādvihārānniṣkramya yena tathāgatavihārastenopasaṃkrāntaḥ,",
    "624:29": "upasaṃkramya ekānte sthito bhagavato darśanāya vandanāya paryupāsanāya|",
    "624:30": "tatkasya hetoḥ ?",
    "624:31": "tathā hi bhagavan atṛpto'haṃ tathāgatasya darśanena vandanena paryupāsanena ca|",
    "624:32": "yadapyahaṃ bhagavan tathāgatamupasaṃkramāmi darśanāya vandanāya paryupāsanāya,",
    "624:33": "tatsarvasattvānāmarthāya|",
    "624:34": "sacedbhagavan tathāgato draṣṭavyo vanditavyaḥ paryupāsitavyaḥ,",
    "624:35": "evaṃ draṣṭavyaḥ,",
    "624:36": "evaṃ vanditavyaḥ,",
    "624:37": "evaṃ paryupāsitavyaḥ,",
    "624:38": "yathāhaṃ paśyāmi yathāhaṃ vande yathāhaṃ paryupāse|",
    "624:39": "evaṃ tathāgato dṛṣṭo bhavati vanditaḥ paryupāsitaśca|",
    "624:40": "ahaṃ ca bhagavan sarvasattvānāṃ kṛtaśastathāgataṃ paśyāmi|",
    "624:41": "bhagavānāha-kathaṃ mañjuśrīstathāgato draṣṭavyo yāvat paryupāsitavyaḥ ?",
    "624:42": "mañjuśrīrāha-tathatākāreṇa tathāgataṃ paśyāmi avikalpākāreṇa anupalambhayogena,",
    "624:43": "evamanutpādākāreṇa tathāgataṃ paśyāmi,",
    "624:44": "yāvad abhāvākāreṇa tathāgataṃ paśyāmi|",
    "624:45": "na ca tathatā samudāgacchati,",
    "624:46": "evaṃ tathāgataṃ paśyāmi|",
    "624:47": "na tathatā bhavati na vibhavati,",
    "624:48": "evaṃ tathāgataṃ paśyāmi|",
    "624:49": "na tathatā deśasthā na pradeśasthā,",
    "624:50": "evaṃ tathāgataṃ paśyāmi|",
    "624:51": "na tathatā atītā na anāgatā na pratyutpannā,",
    "624:52": "evaṃ tathāgataṃ paśyāmi|",
    "624:53": "na tathatā dvayaprabhāvitā nādvayaprabhāvitā,",
    "624:54": "evaṃ tathāgataṃ paśyāmi|",
    "624:55": "na tathatā saṃkliśyate na vyavadāyate,",
    "624:56": "evaṃ tathāgataṃ paśyāmi|",
    "624:57": "na tathatā utpadyate na nirudhyate,",
    "624:58": "evaṃ tathāgataṃ paśyāmi|",
    "624:59": "evaṃ tathāgato dṛṣṭo bhavati vanditaḥ paryupāsitaśca|",
    "624:60": "evamukte bhagavān mañjuśriyaṃ kumārabhūtametadavocat-evaṃ paśyaṃstvaṃ mañjuśrīḥ kiṃ paśyasi ?",
    "624:61": "mañjuśrīrāha-evaṃ paśyannahaṃ bhagavan na kiṃcitpaśyāmi|",
    "624:62": "evamahaṃ paśyan na kasyaciddharmasyotpādaṃ paśyāmi na nirodhaṃ paśyāmi||",
    "624:63": "athāyuṣmān śāradvatīputro mañjuśriyaṃ kumārabhūtametadavocat-duṣkarakārakastvaṃ mañjuśrīḥ,",
    "624:64": "yastvaṃ tathāgatamevaṃ paśyasi evaṃ paryupāsse,",
    "624:65": "yasya ca te sarvasattvānāmantike mahāmaitrī pratyupasthitā|",
    "624:66": "na ca te kācitsattvopalabdhiḥ sattvābhiniveśo vā|",
    "624:67": "sarvasattvaparinirvāṇāya cāsi pratipannaḥ|",
    "624:68": "na ca te kaścitsattvābhiniveśaḥ pravartate|",
    "624:69": "sarvasattvānāṃ ca te kṛtaśaḥ saṃnāhaḥ saṃnaddhaḥ|",
    "624:70": "sa cānupalambhayogena yāvadabhāvayogena|",
    "624:71": "evamukte mañjuśrīḥ kumārabhūtaḥ āyuṣmantaṃ śāradvatīputrametadavocat-evametad bhadanta śāradvatīputra yathā kathayasi|",
    "624:72": "sarvasattvaparinirvāṇāya saṃnāhaścaiṣa saṃnaddhaḥ|",
    "624:73": "na ca me kācit sattvopalabdhirvā sattvābhiniveśo vā|",
    "624:74": "nāyaṃ bhadanta śāradvatīputra saṃnāha evaṃ saṃnaddhaḥ-kathamahaṃ sattvadhātorūnatvaṃ vā kuryāṃ pūrṇatvaṃ vā ?",
    "624:75": "sacedbhadanta śāradvatīputra parikalpamupādāya ekaikasmin buddhakṣetre gaṅgānadīvālukopamā buddhā bhagavanto bhaveyuḥ,",
    "624:76": "ekaikaśca tathāgato gaṅgānadīvālukopamān kalpāṃstiṣṭhet sarātriṃdivaṃ ca dharmaṃ deśayamānaḥ,",
    "624:77": "ekaikayā dharmadeśanayā yāvanto gaṅgānadīvālukāsamairbuddhairbhagavadbhiḥ sattvā vinītāḥ,",
    "624:78": "tāvataḥ sattvānekaikastathāgataḥ ekaikayā dharmadeśanayā vinayet,",
    "624:79": "evamapi kṛtvā naiva sattvadhātorūnatvaṃ vā pūrṇatvaṃ vā prajñāyate|",
    "624:80": "tatkasmāddhetoḥ ?",
    "624:81": "sattvaviviktatvāt sattvāsattvād bhadanta śāradvatīputra sattvadhātorna conatvaṃ vā pūrṇatvaṃ vā prajñāyate||",
    "624:82": "evamukte āyuṣmān śāradvatīputro mañjuśriyaṃ kumārabhūtametadavocat-yadi mañjuśrīḥ sattvaviviktatvāt sattvāsattvāt sattvadhātornaivonatvaṃ na pūrṇatvaṃ vā prajñāyate,",
    "624:83": "tatkasyedānīṃ bodhimabhisaṃbudhya dharmaṃ deśayiṣyasi ?",
    "624:84": "evamukte mañjuśrīḥ kumārabhūta āyuṣmantaṃ śāradvatīputrametadavocat-yadā tāvadbhadanta śāradvatīputra atyantatayā sattvānupalabdhiḥ,",
    "624:85": "tatko'trābhisaṃbhotsyate ?",
    "624:86": "kasya vā dharmaṃ deśayiṣyate ?",
    "624:87": "tatkasmāddhetoḥ ?",
    "624:88": "tathā hi bhadanta śāradvatīputra atyantatayā sarvadharmānupalabdhiḥ||",
    "624:89": "atha khalu bhagavān mañjuśriyaṃ kumārabhūtametadavocat-yadā tāvanmañjuśrīḥ atyantatayā sarvadharmānupalabdhiḥ,",
    "624:90": "tatkimidānīṃ sattvamapi prajñāpayiṣyasi ? api ca|",
    "624:91": "sacenmañjuśrīḥ kaścidevaṃ pṛcchet-kiyantaḥ sattvā iti,",
    "624:92": "kiṃ tasya tvaṃ vadeḥ ?",
    "624:93": "mañjuśrīrāha-tasyāhaṃ bhagavan evaṃ pṛṣṭa evaṃ vadeyam-yāvanta eva buddhadharmā iti|",
    "624:94": "saced bhagavan punarapi pṛcchet-kiyatpramāṇaḥ sattvadhāturiti,",
    "624:95": "tasyāhaṃ bhagavan evaṃ pṛṣṭa evaṃ vadeyam-yatpramāṇo buddhaviṣayaḥ [iti]||",
    "624:96": "bhagavānāha-sacetpunarapi te mañjuśrīḥ kaścidevaṃ pṛcchet-kiṃparyāpannaḥ sattvadhāturiti,",
    "624:97": "kiṃ tasya tvaṃ vadeḥ ?",
    "624:98": "mañjuśrīrāha-tasyāhaṃ bhagavan evaṃ pṛṣṭa evaṃ vadeyam-yatparyāpannānutpādācintyatā [iti]||",
    "624:99": "bhagavānāha-sacetpunarapi te mañjuśrīḥ kaścidevaṃ pṛcchet-kiṃpratiṣṭhitaḥ sattvadhāturiti,",
    "624:100": "kiṃ tasya tvaṃ vadeḥ ?",
    "624:101": "mañjuśrīrāha-tasyāhaṃ bhagavan evaṃ pṛṣṭa evaṃ vadeyam-yatpratiṣṭhito'nutpādadhātuḥ tatpratiṣṭhitaḥ sattvadhāturiti||",
    "624:102": "bhagavānāha-yasmin samaye tvaṃ mañjuśrīḥ prajñāpāramitāṃ bhāvayasi,",
    "624:103": "tadā kutra pratiṣṭhitāṃ prajñāpāramitāṃ bhāvayasi ?",
    "624:104": "mañjuśrīrāha-yasminnahaṃ bhagavan samaye prajñāpāramitāṃ bhāvayāmi,",
    "624:105": "apratiṣṭhito'haṃ tasmin samaye prajñāpāramitāṃ bhāvayāmi||",
    "624:106": "bhagavānāha-apratiṣṭhitasya te mañjuśrīḥ kā prajñāpāramitābhāvanā ?",
    "624:107": "mañjuśrīrāha-saiva bhagavan prajñāpāramitābhāvanā yanna kvacitpratiṣṭhānam||",
    "624:108": "bhagavānāha-yasmin samaye tvaṃ mañjuśrīḥ prajñāpāramitāṃ bhāvayasi,",
    "624:109": "kataratte kuśalamūlaṃ tasmin samaye upacayaṃ gacchati apacayaṃ vā ?",
    "624:110": "mañjuśrīrāha-na me bhagavan tasmin samaye kiṃcitkuśalamūlamupacayaṃ gacchati apacayaṃ vā|",
    "624:111": "nāsau prajñāpāramitāṃ bhāvayati yasya kasyaciddharmasya upacayo vā apacayo vā bhavati|",
    "624:112": "na sā bhagavan prajñāpāramitābhāvanā veditavyā,",
    "624:113": "yā kasyaciddharmasya upacayāya vā apacayāya vā pratyupasthitā|",
    "624:114": "sā bhagavan prajñāpāramitābhāvanā yā naiva pṛthagjanadharmān jahāti,",
    "624:115": "nāpi buddhadharmānupādatte|",
    "624:116": "tatkasmāddhetoḥ ?",
    "624:117": "tathā hi bhagavan prajñāpāramitābhāvanā na kasyaciddharmasyopalambhena pratyupasthitā yaṃ dharmaṃ prajahyādupādadīta vā|",
    "624:118": "sā bhagavan prajñāpāramitābhāvanā yā naiva saṃsāradoṣānupayāti na nirvāṇaguṇān|",
    "624:119": "tatkasmāddhetoḥ ?",
    "624:120": "tathā hi bhagavan saṃsārameva tāvann samanupaśyāmi,",
    "624:121": "kaḥ punarvādaḥ saṃsāradoṣān|",
    "624:122": "nirvāṇameva tāvannopalabhe,",
    "624:123": "kaḥ punarvādo nirvāṇaguṇān drakṣyāmi|",
    "624:124": "sā bhagavan prajñāpāramitābhāvanā yanna kasyaciddharmasyādānaṃ vā grahaṇaṃ vā niḥsaraṇaṃ vā|",
    "624:125": "sā bhagavan prajñāpāramitābhāvanā yā na kasyaciddharmasya hānirvā vṛddhirvopalabhyate|",
    "624:126": "tatkasmāddhetoḥ ?",
    "624:127": "na hi bhagavan anutpādo hīyate vā vardhate vā|",
    "624:128": "yaivaṃ bhagavan bhāvanā,",
    "624:129": "sā prajñāpāramitābhāvanā|",
    "624:130": "sā prajñāpāramitābhāvanā yā na kaṃciddharmamutpādayati vā nirodhayati vā|",
    "624:131": "sā bhagavan prajñāpāramitābhāvanā yā na kasyaciddharmasyonatvaṃ vā pūrṇatvaṃ vā karoti|",
    "624:132": "yā bhagavan evaṃ bhāvanā,",
    "624:133": "saiva prajñāpāramitābhāvanā|",
    "624:134": "punaraparaṃ bhagavan sā prajñāpāramitabhāvanā yā naivācintyān dharmān prārthayate na prādeśikān|",
    "624:135": "api tu khalu punarbhagavan tadapi na saṃvidyate yatprārthayate,",
    "624:136": "yena prārthayate,",
    "624:137": "yatra prārthayate|",
    "624:138": "evaṃ bhāvanā bhagavan prajñāpāramitābhāvanā|",
    "624:139": "evaṃ pratyupasthitā ime dharmā agrāḥ ime dharmā hīnā iti|",
    "624:140": "nāpi tān dharmānupalabhate yeṣāṃ dharmāṇāmagratā vā hīnatā vā syāt|",
    "624:141": "evaṃ prajñāpāramitābhāvanāyogamanuyuktaḥ kulaputraḥ sarvadharmān nopalabhate|",
    "624:142": "na bhagavan prajñāpāramitābhāvanā kaṃciddharmamagraṃ vā hīnaṃ vā kalpayati|",
    "624:143": "tatkasmāddhetoḥ ?",
    "624:144": "na hi bhagavan anutpādasya kiṃcidagraṃ vā hīnaṃ vā,",
    "624:145": "nāpi tathatāyā bhūtakoṭyāḥ,",
    "624:146": "yāvat sarvadharmāṇāṃ kiṃcidagraṃ vā hīnaṃ vā|",
    "624:147": "evaṃ bhāvanā bhagavan prajñāpāramitābhāvanā||",
    "624:148": "evamukte bhagavān mañjuśriyaṃ kumārabhūtamāmantrayate sma-na punarmañjuśrīḥ agrā buddhadharmāḥ ?",
    "624:149": "mañjuśrīrāha-agrāhyatvādbhagavan agrā buddhadharmāḥ|",
    "624:150": "tatkiṃ punarbhagavan sarvadharmāḥ śūnyā iti tathāgatenābhisaṃbuddhāḥ ?",
    "624:151": "bhagavānāha-evametanmañjuśrīḥ śūnyāḥ sarvadharmāstathāgatenābhisaṃbuddhāḥ|",
    "624:152": "mañjuśrīrāha-tatkiṃ punarbhagavan śūnyatāyā agratā vā hīnatā prajñāyate ?",
    "624:153": "bhagavānāha-sādhu sādhu mañjuśrīḥ,",
    "624:154": "evametanmañjuśrīḥ yathā kathayasi|",
    "624:155": "na punarmañjuśrīḥ anuttarā buddhadharmāḥ ?",
    "624:156": "mañjuśrīrāha- evametadbhagavan anuttarā buddhadharmāḥ|",
    "624:157": "tatkasmāddhetoḥ ?",
    "624:158": "tathā hi bhagavan teṣvaṇurapi dharmo na saṃvidyate nopalabhyate|",
    "624:159": "na te anuttarā buddhadharmāḥ|",
    "624:160": "punaraparaṃ bhagavan sā prajñāpāramitābhāvanā yā na buddhadharmāṇāmārādhanāya saṃvartate na pṛgjanadharmāṇāṃ prahāṇāya saṃvartate|",
    "624:161": "na buddhadharmāṇāṃ vinayitrī,",
    "624:162": "na saṃdhārayitrī|",
    "624:163": "evaṃ bhāvanā bhagavan prajñāpāramitābhāvanā||",
    "624:164": "punaraparaṃ sā bhagavan prajñāpāramitābhāvanā draṣṭavyā yā na kaṃciddharmaṃ cintayati na vijānīte|",
    "624:165": "bhagavānāha-na tvaṃ mañjuśrīḥ buddhadharmāṃścintayasi ?",
    "624:166": "mañjuśrīrāha-no bhagavan|",
    "624:167": "cintayeyamahaṃ bhagavan buddhadharmān,",
    "624:168": "sacedahaṃ buddhadharmāṇāṃ pariniṣpattiṃ paśyeyam|",
    "624:169": "na bhagavan prajñāpāramitābhāvanā kasyaciddharmasya vikalpena pratyupasthitā-ime pṛthagjanadharmāḥ,",
    "624:170": "ime śrāvaka dharmāḥ,",
    "624:171": "ime pratyekabuddhadharmāḥ ime samyaksaṃbuddhadharmā iti|",
    "624:172": "tatkasmāddhetoḥ ?",
    "624:173": "tameva bhagavan dharmaṃ prajñāpāramitābhāvanāyogamanuyuktaḥ kulaputro nopalabhate,",
    "624:174": "yasyaitān dharmān pṛthagjanadharmān vā nirdiśet,",
    "624:175": "śaikṣadharmān vā nirdiśet,",
    "624:176": "aśaikṣadharmān vā nirdiśet,",
    "624:177": "samyaksaṃbuddhadharmān vā nirdiśet|",
    "624:178": "tānatyantatayā dharmān na samanupaśyāmi|",
    "624:179": "evaṃ bhāvanā bhagavan prajñāpāramitābhāvanā|",
    "624:180": "na bhagavan prajñāpāramitābhāvanāyogamanuyuktasya kulaputrasyaivaṃ bhavati-ayaṃ kāmadhātuḥ,",
    "624:181": "ayaṃ rūpadhātuḥ,",
    "624:182": "ayamārūpyadhātuḥ,",
    "624:183": "yāvad ayaṃ nirodhadhāturiti|",
    "624:184": "tatkasmāddhetoḥ?",
    "624:185": "tathā hi sa bhagavan na kaściddharmaḥ,",
    "624:186": "yo nirodhadharmaṃ samanupaśyati|",
    "624:187": "evaṃ bhāvanā bhagavan prajñāpāramitābhāvanā veditavyā||",
    "624:188": "punaraparaṃ bhagavan eṣā sā prajñāpāramitābhāvanā yā na kasyaciddharmasyopakāraṃ vā apakāraṃ vā karoti|",
    "624:189": "na hi bhagavan prajñāpāramitābhāvanā buddhadharmāṇāṃ dhātrī,",
    "624:190": "na pṛthagjanadharmāṇāmācchetrī|",
    "624:191": "eṣaiva sā bhagavan prajñāpāramitābhāvanā yā naiva pṛthagjanadharmāṇāṃ nirodhaḥ,",
    "624:192": "na buddhadharmāṇāṃ nirodhaḥ,",
    "624:193": "na buddhadharmāṇāṃ pratilambhaḥ||",
    "624:194": "evamukte bhagavān mañjuśriyaṃ kumārabhūtametadavocat-sādhu sādhu mañjuśrīḥ yastvamimamevaṃrūpaṃ gambhīraṃ dharmaṃ deśayasi|",
    "624:195": "sthāpitā te mañjuśrīriyaṃ mudrā bodhisattvānāṃ mahāsattvānām,",
    "624:196": "ābhimānikānāṃ ca śrāvakāṇām,",
    "624:197": "aupalambhikānāṃ ca bodhisattvayānikānāṃ ca yathābhūtaṃ pratibodhāya|",
    "624:198": "na te mañjuśrīḥ kulaputrā vā kuladuhitaro vā ekabuddhaparyupāsitā bhaviṣyanti naikabuddhāvaropitakuśalamūlāḥ,",
    "624:199": "ye imaṃ gambhīraṃ prajñāpāramitānirdeśaṃ śrutvā notrasiṣyanti na saṃtrasiṣyanti na saṃtrāsamāpatsyante|",
    "624:200": "api tu khalu punarmañjuśrīḥ atikramya te buddhasahasrāvaropitakuśalamūlā bhaviṣyanti,",
    "624:201": "ye imaṃ gambhīraṃ prajñāpāramitānirdeśaṃ śrutvā adhimokṣyanti,",
    "624:202": "notrasiṣyanti na saṃtrasiṣyanti na saṃtrāsamāpatsyante||",
    "624:203": "evamukte mañjuśrīḥ kumārabhūto bhagavantametadavocat-pratibhāti me bhagavan bhūyasyā mātrayā prajñāpāramitānirdeśaḥ|",
    "624:204": "pratibhātu te mañjuśrīḥ,",
    "624:205": "iti bhagavānasyāvocat|",
    "624:206": "mañjuśrīrāha- eṣā sā bhagavan prajñāpāramitābhāvanā yā na kasyaciddharmasya sthitimupalabhate nāsthitim|",
    "624:207": "tatkasmāddhetoḥ ?",
    "624:208": "asthitatvātsarvadharmāṇāṃ nopalabhate|",
    "624:209": "eṣaiva sa bhagavan prajñāpāramitābhāvanā veditavyā,",
    "624:210": "yā na kasyaciddharmasyādhyālambanāya pratyupasthitā|",
    "624:211": "tatkasya hetoḥ ?",
    "624:212": "tathā hi bhagavan nirālambanāḥ sarvadharmāḥ|",
    "624:213": "evaṃ bhāvanā bhagavan prajñāpāramitābhāvanā||",
    "624:214": "punaraparaṃ bhagavan sā prajñāpāramitābhāvanā draṣṭavyā yatra buddhadharmā api nābhimukhībhavanti kutaḥ punaḥ pratyekabuddhadharmāḥ|",
    "624:215": "nāpi śrāvakadharmā abhimukhībhavanti,",
    "624:216": "kaḥ punarvādaḥ pṛthagjanadharmāṇām||",
    "624:217": "punaraparaṃ bhagavan sā prajñāpāramitābhāvanā yā (yāṃ ?)",
    "624:218": "bhāvanāmāgamya acintyānapi buddhadharmānacintyā buddhadharmā iti na vikalpamāpadyate|",
    "624:219": "seyaṃ bhagavan prajñāpāramitābhāvanā bodhisattvānāṃ mahāsattvānāṃ sarvadharmāvikalpāya draṣṭavyā||",
    "624:220": "punaraparaṃ bhagavan sā prajñāpāramitābhāvanā yā(yāṃ ?)",
    "624:221": "bhāvanāmāgamya sarvadharmān buddhadharmān paśyati,",
    "624:222": "sarvadharmānacintyadharmān paśyatyasamanupaśyanatayā|",
    "624:223": "bahubuddhaśatasahasraparyupāsitāste bhagavan kulaputrāḥ kuladuhitaraśca bhaviṣyanti ye imaṃ prajñāpāramitānirdeśaṃ śrutvā adhimokṣyante nottrasiṣyanti na saṃtrasiṣyanti na saṃtrāsamāpātsyante||",
    "624:224": "punaraparaṃ bhagavan sā prajñāpāramitābhāvanā yāṃ na kaściddharmaḥ saṃkliśyate vā vyavadāyate vā samanupaśyati|",
    "624:225": "evaṃ bhāvanā bhagavan prajñāpāramitābhāvanā|",
    "624:226": "sā caiṣā bhagavan prajñāpāramitābhāvanā yā naiva pṛthagjananānātvaṃ karoti,",
    "624:227": "na śrāvakanānātvam,",
    "624:228": "na pratyekabuddhanānātvam,",
    "624:229": "yāvat samyaksaṃbuddhanānātvaṃ ca karoti|",
    "624:230": "eṣā sā bhagavan prajñāpāramitābhāvanā|",
    "624:231": "atha khalu bhagavān mañjuśriyaṃ kumārabhūtamāmantrayate sma-kiyantastvayā mañjuśrīḥ tathāgatāḥ paryupāsitāḥ ?",
    "624:232": "mañjuśrīrāha-yāvanto bhagavan māyāpuruṣasya cittacaitasikā niruddhāḥ,",
    "624:233": "iyanto mayā bhagavan tathāgatāḥ paryupāsitāḥ|",
    "624:234": "bhagavānāha-na tvaṃ mañjuśrīḥ buddhadharmasaṃsthitaḥ ?",
    "624:235": "mañjuśrīrāha-kaścitpunarbhagavan sa dharma upalabhyate yo na buddhadharmasaṃsthitaḥ ?",
    "624:236": "bhagavānāha-kasya punarmañjuśrīḥ ete buddhadharmāḥ ?",
    "624:237": "mañjuśrīrāha-bhagavan tava tāvadete buddhadharmā iti nāma na saṃvidyate nopalabhyate,",
    "624:238": "kutaḥ punaranyeṣāṃ bhaviṣyati ?",
    "624:239": "bhagavānāha- prāptā te mañjuśrīrasaṅgatā ?",
    "624:240": "mañjuśrīrāha-tadyadā tāvadahaṃ bhagavan na saṅgataiva,",
    "624:241": "tatkiṃ bhūyo'hamasaṅgatāmanuprāpsyāmi ?",
    "624:242": "bhagavānāha-tatkiṃ niṣaṇṇo'si mañjuśrīrbodhimaṇḍe ?",
    "624:243": "mañjuśrīrāha-bhagavāneva tāvadbodhimaṇḍe na niṣaṇṇaḥ,",
    "624:244": "kathaṃ punarahaṃ niṣatsyāmi bhūtakoṭiṃ pramāṇīkṛtya ?",
    "624:245": "bhagavānāha-bhūtakoṭiriti mañjuśrīḥ kasyaitadadhivacanam ?",
    "624:246": "mañjuśrīrāha-bhūtakoṭiriti bhagavan satkāyasyaitadadhivacanam|",
    "624:247": "bhagavānāha-kiṃ saṃdhāya mañjuśrīrevaṃ vadasi ?",
    "624:248": "mañjuśrīrāha-asanneṣa bhagavan kāyo na satkāyaḥ|",
    "624:249": "naiṣa saṃkrāmati na viṣaṃkrāmati|",
    "624:250": "tenaiṣa kāyo'satkāya||",
    "624:251": "atha khalvāyuṣmān śāradvatīputro bhagavantametadavocat-niyatāste bhagavan bodhisattvā mahāsattvā bhaviṣyanti bodhaye,",
    "624:252": "ye imaṃ prajñāpāramitānirdeśaṃ śrutvā adhimokṣyante notrasiṣyanti na saṃtrasiṣyanti saṃtrāsamāpatsyante||",
    "624:253": "atha khalu maitreyo bodhisattvo mahāsattvo bhagavantametadavocat-āsannībhūtāste bhagavan bodhisattvā mahāsattvā bhaviṣyanti bodhaye,",
    "624:254": "ye imaṃ prajñāpāramitānirdeśaṃ śrutvā adhimokṣyante,",
    "624:255": "notrasiṣyanti na saṃtrasiṣyanti na saṃtrāsamāpatsyante|",
    "624:256": "tatkasmāddhetoḥ ?",
    "624:257": "eṣaiva bhagavan paramā bodhiḥ,",
    "624:258": "yaiṣāṃ dharmāṇāmanubodhanā||",
    "624:259": "atha khalu mañjuśrīḥ kumārabhūto bhagavantametadavocat-buddhā eva te bhagavan bodhisattvā mahāsattvā draṣṭavyāḥ,",
    "624:260": "ye imaṃ prajñāpāramitānirdeśaṃ śrutvā adhimokṣyante,",
    "624:261": "notrasiṣyanti na saṃtrasiṣyanti na saṃtrāsamāpatsyante|",
    "624:262": "tatkasmāddhetoḥ ?",
    "624:263": "buddha iti paramārthato'nutpādasyaitadadhivacanam||",
    "624:264": "atha khalu nirālambā bhaginī bhagavantametadavocat-na te bhagavan bodhisattvā mahāsattvāḥ pṛthagjanadharmān śrāvakadharmān pratyekabuddhadharmān samyaksaṃbuddhadharmānadhyāmbiṣyante,",
    "624:265": "ye imaṃ prajñāpāramitānirdeśaṃ śrutvā adhimokṣyante,",
    "624:266": "notrasiṣyanti na saṃtrasiṣyanti na saṃtrāsamāpatsyante|",
    "624:267": "tatkasmāddhetoḥ ?",
    "624:268": "tathā hi bhagavan nirālambāḥ sarvadharmā asaṃvidyamānatvāt|",
    "624:269": "tenaiṣāmālambanaṃ na saṃvidyate||",
    "624:270": "atha khalu bhagavānāyuṣmantaṃ śāradvatīputramāmantrayate sma-evametacchāradvatīputra, evametat|",
    "624:271": "niyatāste kulaputrāḥ kuladuhitaraśca bhaviṣyanti bodhaye,",
    "624:272": "ye imaṃ prajñāpāramitānirdeśaṃ śrutvā adhimokṣyante,",
    "624:273": "nottrasanti na saṃtrasanti na saṃtrāsamāpatsyante|",
    "624:274": "avinivartanīyabhūmau tvaṃ śāradvatīputra pratiṣṭhitāṃstān kulaputrān kuladuhitaraśca jānīṣva,",
    "624:275": "ye imaṃ prajñāpāramitānirdeśaṃ śrutvā adhimokṣyante,",
    "624:276": "nottrasiṣyanti na saṃtrasiṣyanti na saṃtrāsamāpatsyante,",
    "624:277": "mūrdhnā ca pratigrahīṣyanti|",
    "624:278": "te te śāradvatīputra paramadānapatayo bhaviṣyanti mahādānapatayo viśiṣṭadānapatayaḥ|",
    "624:279": "te te śāradvatīputra śīlasaṃpannā bhaviṣyanti paramaśīlavantaḥ paramaviśiṣṭaśīlaguṇapathaprāptāḥ,",
    "624:280": "ye imaṃ prajñāpāramitānirdeśaṃ śrutvā adhimokṣyante,",
    "624:281": "nottrasiṣyanti na saṃtrasiṣyanti na saṃtrāsamāpatsyante|",
    "624:282": "te te śāradvatīputra paramayā kṣāntyā,",
    "624:283": "parameṇa vīryeṇa,",
    "624:284": "paramairdhyānaiḥ,",
    "624:285": "paramayā apratisamayā prajñayā samanvāgatā bhaviṣyanti|",
    "624:286": "te te śāradvatīputra bodhisattvā mahāsattvā yāvat sarvakāravaropetena sarvajñajñānena samanvāgatā bhaviṣyanti,",
    "624:287": "ye imaṃ prajñāpāramitānirdeśaṃ śrutvā adhimokṣyante,",
    "624:288": "notrasiṣyanti na saṃtrasiṣyanti na saṃtrāsamāpatsyante||",
    "624:289": "punaraparaṃ bhagavan mañjuśriyaṃ kumārabhūmetadavocat-kaṃ punastvaṃ mañjuśrīḥ arthavaśaṃ saṃpaśyan icchasyanuttarāṃ samyaksaṃbodhimabhisaṃboddhum ?",
    "624:290": "mañjuśrīrāha-sacedahaṃ bhagavan bodhaye saṃpratiṣṭheyam,",
    "624:291": "evamahamiccheyamabhisaṃboddhum|",
    "624:292": "nāhaṃ bhagavan bodhiṃ prārthayāmi|",
    "624:293": "tatkasmāddhetoḥ ?",
    "624:294": "bodhirevaiṣa yo'yaṃ mañjuśrīḥ kumārabhūtaḥ||",
    "624:295": "evamukte bhagavān mañjuśriyaṃ kumārabhūtametadavocat- sādhu sādhu mañjuśrīḥ,",
    "624:296": "yastvamimānyevaṃrūpāṇi gambhīrāṇi gambhīrāṇi sthānāni nirdiśasi|",
    "624:297": "yathāpi tvaṃ pūrvajinakṛtādhikāro'nupalambhaciracaritabrahmacaryaḥ|",
    "624:298": "mañjuśrīrāha-labdha eva bhagavan dharmaḥ syāt,",
    "624:299": "yadyahamanupalambhacārī syām||",
    "624:300": "evamukte bhagavān mañjuśriyaṃ kumārabhūtametadavocat-paśyasi tvaṃ mañjuśrīrimāṃ mama śrāvakasaṃpadam ?",
    "624:301": "mañjuśrīrāha paśyāmi bhagavan|",
    "624:302": "bhagavānāha-kathaṃ paśyasi ?",
    "624:303": "mañjuśrīrāha-tathāhaṃ bhagavan paśyāmi yathā naiva pṛthagjanāna paśyāmi,",
    "624:304": "naiva śaikṣān paśyāmi,",
    "624:305": "naivāśaikṣān paśyāmi|",
    "624:306": "nāpi paśyāmi,",
    "624:307": "nāpi naiva paśyāmi,",
    "624:308": "evaṃ paśyāmi|",
    "624:309": "yannaiva bahūn paśyāmi,",
    "624:310": "nāpyalpakān paśyāmi|",
    "624:311": "yannaiva vinītān paśyāmi,",
    "624:312": "nāpyavinītān paśyāmi||",
    "624:313": "atha khalvāyuṣmān śāradvatīputro mañjuśriyaṃ kumārabhūtametadavocat-yastvaṃ mañjuśrīḥ śrāvakayānikānevaṃ paśyasi,",
    "624:314": "samyaksaṃbuddhayānikān punastvaṃ kathaṃ paśyasi ?",
    "624:315": "mañjuśrīrāha- bodhisattva iti bhadanta śāradvatīputra nāma dharmaṃ na samanupaśyāmi,",
    "624:316": "bodhāya saṃprasthita iti nāma dharmaṃ na samanupaśyāmi|",
    "624:317": "bodhāya caratīti nāma dharmaṃ na samanupaśyāmi|",
    "624:318": "abhisaṃbudhyata iti nāma dharmaṃ na samanupaśyāmi|",
    "624:319": "evaṃ bhadanta śāradvatīputra samyaksaṃbuddhayānikān paśyāmi|",
    "624:320": "śāradvatīputra āha-tathāgataṃ punastvaṃ mañjuśrīḥ kathaṃ paśyasi ?",
    "624:321": "mañjuśrīrāha-tiṣṭhatu bhadanta śāradvatīputra mahānāgaḥ|",
    "624:322": "mā mahānāgaṃ ghaṭṭaya||",
    "624:323": "evamukte āyuṣmān śāradvatīputro mañjuśriyaṃ kumārabhūtametadavocat-buddha iti mañjuśrīḥ kasyaitadadhivacanam ?",
    "624:324": "mañjuśrīrāha-yatpunarbhadanta śāradvatīputra ucyate ātmeti,",
    "624:325": "kasyaitadadhivacanam ?",
    "624:326": "śāradvatīputra āha-anutpādasyaitanmañjuśrīradhivacanaṃ yaduta ātmeti|",
    "624:327": "mañjuśrīrāhaevametadbhadanta śāradvatīputra yasyaitadadhivacanamātmeti,",
    "624:328": "tasyaitadadhivacanaṃ buddha iti|",
    "624:329": "api tu bhadanta śāradvatīputra apadādhivacanametad yadidamucyate buddha iti|",
    "624:330": "na hyetadbhadanta śāradvatīputra vācābhirvijñāpayituṃ buddha iti|",
    "624:331": "vāgapi bhadanta śāradvatīputra na sukarā nirūpayitum- iyaṃ vāgiti,",
    "624:332": "kutaḥ punarbuddha iti|",
    "624:333": "api tu bhadanta śāradvatīputra yadevaṃ vadasi-kasyaitadadhivacanaṃ buddha iti,",
    "624:334": "yo na samudāgato notpanno na nirotsyate,",
    "624:335": "yo na kenaciddharmeṇa samanvāgato nāpyatra kiṃcitpadamabhedam,",
    "624:336": "apadasyaitadbhadanta śāradvatīputra adhivacanaṃ yaduta buddha iti|",
    "624:337": "tathāgataṃ bhadanta śāradvatīputra paryeṣitukāmena ātmā paryeṣitavyaḥ|",
    "624:338": "ātmeti bhadanta śāradvatīputra buddhasyaitadadhivacanam|",
    "624:339": "yathā ātmā atyantatayā na saṃvidyate nopalabhyate,",
    "624:340": "tathā buddho'pyatyantatayā na saṃvidyate nopalabhyate|",
    "624:341": "yathā ātmā na kenaciddharmeṇa vacanīyaḥ,",
    "624:342": "tathā buddho'pi na kenaciddharmeṇa vacanīyaḥ|",
    "624:343": "yatra na kācitsaṃkhyā,",
    "624:344": "sa ucyate buddha iti|",
    "624:345": "na caitadbhadanta śāradvatīputra sukaramājñātumātmeti yadadhivacanam,",
    "624:346": "evametadbhadanta śāradvatīputra na sukaramājñātuṃ buddha iti yadadhivacanam||",
    "624:347": "atha khalvāyuṣmān śāradvatīputro bhagavantametadavocat-nāyaṃ bhagavan mañjuśrīḥ kumārabhūtastathā deśayati yathā ādikarmikā bodhisattvā ājānīyuḥ|",
    "624:348": "evamukte mañjuśrīḥ kumārabhūtaḥ āyuṣmantaṃ śāradvatīputrametadavocat-nāhaṃ bhadanta śāradvatīputra tathā deśayāmi yathā kṛtāvino'pyarhanta ājñāsyanti|",
    "624:349": "nāpyahaṃ tathā deśayāmi yathā kaścidvijñāsyati|",
    "624:350": "tatkasmāddhetoḥ ?",
    "624:351": "na bodhiḥ kenacidvijñātā,",
    "624:352": "nāpi saṃbuddhā,",
    "624:353": "na dṛṣṭā,",
    "624:354": "na śrutā,",
    "624:355": "na smṛtā,",
    "624:356": "notpāditā,",
    "624:357": "na nirodhitā,",
    "624:358": "noddiṣṭā,",
    "624:359": "nopadeśitā|",
    "624:360": "etāvadeva bhadanta śāradvatīputra yāvatā bodhiḥ|",
    "624:361": "sā ca bodhirna bhāvo nāpyabhāvaḥ|",
    "624:362": "tatkasmāddhetoḥ ?",
    "624:363": "na bodhyā kiṃcidabhisaṃboddhavyam,",
    "624:364": "nāpi bodhirbodhimabhisaṃbudhyate||",
    "624:365": "śāradvatīputra āha-na mañjuśrīrbhagavatā dharmadhāturabhisaṃbuddhaḥ ?",
    "624:366": "mañjuśrīrāha-na bhadanta śāradvatīputra bhagavatā dharmadhāturabhisaṃbuddhaḥ|",
    "624:367": "tatkasmāddhetoḥ ?",
    "624:368": "tathā hi bhadanta śāradvatīputra dharmadhātureva bhagavān|",
    "624:369": "sacedbhadanta śāradvatīputra bhagavatā dharmadhāturabhisaṃbuddhaḥ syāt,",
    "624:370": "tadyo'sāvanutpādadhātuḥ sa nirudhyo bhavet|",
    "624:371": "api tu bhadanta śāradvatīputra sa eva dharmadhāturbodhiḥ|",
    "624:372": "tatkasmāddhetoḥ ?",
    "624:373": "niḥsattvo hi dharmadhātuḥ|",
    "624:374": "abhāvāḥ sarvadharmā iti bodheradhivacanametat,",
    "624:375": "yo'sau dharmadhāturiti saṃkhyāṃ gacchati|",
    "624:376": "tatkasmāddhetoḥ ?",
    "624:377": "sarvadharmā hyanānātvaṃ buddhaviṣayataḥ|",
    "624:378": "anānātvamiti bhadanta śāradvatīputra avijñaptikaṃ padametat|",
    "624:379": "avijñaptikamiti bhadanta śāradvatīputra naitacchakyaṃ vijñāpayituṃ saṃskṛtatvena vā yāvad asaṃskṛtatvena vā|",
    "624:380": "na tatra kācidvijñaptiḥ,",
    "624:381": "tena tadavijñaptikam|",
    "624:382": "sarvadharmā hi bhadanta śāradvatīputra avijñaptikāḥ|",
    "624:383": "tatkasmāddhetoḥ ?",
    "624:384": "tathā hi sarvadharmāṇāṃ prādurbhāvo nāsti yasmin sthitvā vijñapyeran|",
    "624:385": "ye'pyamī ānantaryaprasṛtā acintyaprasṛtāḥ, te|",
    "624:386": "ye ca acintyaprasṛtā bhūtaprasṛtāste|",
    "624:387": "tatkasmāddhetoḥ?",
    "624:388": "bhūtamiti bhadanta śāradvatīputra abhedapadametat|",
    "624:389": "ye'pi acintyadharmasamanvāgatāḥ,",
    "624:390": "naiva te svargagāminaḥ,",
    "624:391": "na apāyagāminaḥ,",
    "624:392": "na parinirvāṇagāminaḥ|",
    "624:393": "tatkasmāddhetoḥ ?",
    "624:394": "na hi acintyaṃ gamanāgamanena pratyupasthitam,",
    "624:395": "yāvat na parinirvāṇaṃ gamanāgamanena pratyupasthitam|",
    "624:396": "ye'pi bhadanta śāradvatīputra catasṛṣu mūlāpattiṣvavasthitāḥ,",
    "624:397": "amūle te'vasthitāḥ|",
    "624:398": "tatkasmāddhetoḥ ?",
    "624:399": "na hi bhadanta śāradvatīputra anutpādasya mūlaṃ vā agraṃ vā iṣyate|",
    "624:400": "amūlo bhikṣuriti apratiṣṭhitasya bhikṣoretadadhivacanam|",
    "624:401": "utpannamadhikaraṇamiti adhikasamāropasyaitadadhivacanam|",
    "624:402": "adhikasamārope bhadanta sāradvatīputra caran loke dakṣiṇīyo bhavati|",
    "624:403": "tatkasmāddhetoḥ ?",
    "624:404": "tathā hi samaḥ so'dhikasamāropaḥ|",
    "624:405": "śrāddho bhadanta śāradvatīputra bhikṣurnārhati śraddhādeyaṃ paribhoktum|",
    "624:406": "aśrāddho bhadanta śāradvatīputra bhikṣurarhati śraddhādeyaṃ paribhoktum|",
    "624:407": "kalpito bhadanta śāradvatīputra bhikṣurnārhati śraddhādeyaṃ paribhoktum|",
    "624:408": "akalpiko bhadanta śāradvatīputra bhikṣurarhati śraddhādeyaṃ paribhoktum|",
    "624:409": "asamupahatanetrīko bhikṣurarhan kṣīṇāsrava ityucyate||",
    "624:410": "śāradvatīputra āha-kiṃ saṃdhāya mañjuśrīrevaṃ vadasi ?",
    "624:411": "mañjuśrīrāha-na samatā samupahatā,",
    "624:412": "yā samatā saiva sā netrī|",
    "624:413": "idaṃ saṃdhāya bhadanta śāradvatīputra evaṃ vadāmi-asamupahatanetrīko bhikṣurarhan kṣīṇāsrava ityucyate|",
    "624:414": "anuttīrṇabhaya (bhava ?)",
    "624:415": "iti bhadanta śāradvatīputra arhataḥ kṣīṇāsravasyaitadadhivacanam|",
    "624:416": "śāradvatīputra āha-kiṃ saṃdhāya mañjuśrīrevaṃ vadasi ?",
    "624:417": "mañjuśrīrāha-aṇūnyapi tasya bhayāni na saṃvidyante|",
    "624:418": "tatkimuttariṣyati ?",
    "624:419": "idaṃ saṃdhāya bhadanta śāradvatīputra evaṃ vadāmi-anuttīrṇabhaya iti arhataḥ kṣīṇāsravasyaitadadhivacanamiti||",
    "624:420": "śāradvatīputra āha-anutpannakṣāntika iti mañjuśrīḥ kasyaitadadhivacanam ?",
    "624:421": "mañjuśrīrāha-yena bhadanta śāradvatīputra aṇurapi dharmo notpāditaḥ,",
    "624:422": "sa ucyate'nutpannakṣāntika iti||",
    "624:423": "śāradvatīputra āha-avinīto bhikṣuriti mañjuśrīḥ kasyaitadadhivacanam ?",
    "624:424": "mañjuśrīrāha-avinīto bhikṣuriti bhadanta śāradvatīputra arhataḥ kṣīṇāsravasyaitadadhivacanam|",
    "624:425": "tatkasmāddhetoḥ ?",
    "624:426": "avinayo hi vinītaḥ,",
    "624:427": "na vinayo vinītaḥ|",
    "624:428": "idaṃ saṃdhāya bhadanta śāradvatīputra evaṃ vadāmi- avinīto bhikṣuriti arhataḥ kṣīṇāsravasyaitadadhivacanam||",
    "624:429": "śāradvatīputra āha- adhicitte caratīti mañjuśrīḥ kasyaitadadhivacanam ?",
    "624:430": "mañjuśrīrāha- adhicitte caratīti bhadanta śāradvatīputra pṛthagjanasyaitadadhivacanam|",
    "624:431": "śāradvatīputra āha- kiṃ saṃdhāya mañjuśrīrevaṃ vadasi ?",
    "624:432": "mañjuśrīrāha-tathā hi bhadanta śāradvatīputra so'dhikaroti||",
    "624:433": "evamukte āyuṣmān śāradvatīputro mañjuśriyaṃ kumārabhūtametadavocat-sādhu sādhu mañjuśrīḥ,",
    "624:434": "yathā arhan kṣīṇāsravastathā kathayasi|",
    "624:435": "mañjuśrīrāha-evametadbhadanta śāradvatīputra yathā vadasi|",
    "624:436": "kṣīṇāsravo'smi, na cārhan|",
    "624:437": "tatkasmāddhetoḥ ?",
    "624:438": "tathā hi bhadanta śāradvatīputra kṣīṇā me āsravāḥ śrāvakabhūmau vā pratyekabuddhabhūmau vā|",
    "624:439": "anena bhadanta śāradvatīputra paryāyeṇa kṣīṇāsravo na cārhan||",
    "624:440": "atha khalu bhagavān mañjuśriyaṃ kumārabhūtametadavocat-syānmañjuśrīḥ paryāyo yadbodhisattvo mahāsattvo bodhimaṇḍe niṣaṇṇo'bhavyo'nuttarāṃ samyaksaṃbodhimabhisaṃboddhum ?",
    "624:441": "mañjuśrīrāhasyādbhagavan paryāyaḥ yabdodhisattvo mahāsattvo bodhimaṇḍe niṣaṇṇaḥ abhavyo'nuttarāṃ samyaksaṃbodhimabhisaṃboddhum|",
    "624:442": "tatkasya hetoḥ ?",
    "624:443": "tathā hi bodhāvaṇurapi dharmo na saṃvidyate nopalabhyate|",
    "624:444": "tenocyate'nuttarā samyaksaṃbodhiriti|",
    "624:445": "sā ca bodhiranutpannā|",
    "624:446": "tatra na kaściddharmaḥ saṃvidyate nopalabhyate,",
    "624:447": "yo bodhimaṇḍe niṣīdet,",
    "624:448": "yo vā bodhimabhisaṃbudhyet,",
    "624:449": "yena vā bodhirabhisaṃbudhyeta,",
    "624:450": "yo vā bodhimaṇḍāduttiṣṭhediti|",
    "624:451": "anena bhagavan paryāyeṇa abhavyo bodhisattvo mahāsattvo bodhimaṇḍe niṣaṇṇo'nuttarāṃ samyaksaṃbodhimabhisaṃboddhum||",
    "624:452": "evamukte bhagavān mañjuśriyaṃ kumārabhūtametadavocat-bodhiriti mañjuśrīḥ kasyaitadadhivacanam ?",
    "624:453": "mañjuśrīrāha- bodhiriti bhagavan pañcānāmānantaryāṇāmetadadhivacanam|",
    "624:454": "tatkasmāddhetoḥ ?",
    "624:455": "tathā hi bodhiprakṛtikānyeva tāni pañcānantaryāṇi abhāvatvāt|",
    "624:456": "tenaiṣā bodhirānantaryaprakṛtikā,",
    "624:457": "anantaryāṇāmabhisaṃbudhyanā bodhiḥ,",
    "624:458": "na ca pratyakṣībhāvanā sarvadharmeṣu bodhiḥ|",
    "624:459": "tatkasmāddhetoḥ ?",
    "624:460": "sarvadharmā hi atyantatayā apratyakṣāḥ|",
    "624:461": "te na kenacidabhisaṃbuddhāḥ,",
    "624:462": "na dṛṣṭāḥ,",
    "624:463": "na jñātāḥ,",
    "624:464": "yāvat na viditāḥ|",
    "624:465": "evameṣā bodhiḥ|",
    "624:466": "api tu khalu punarbhagavan abhimānikaiḥ sthāpitānyetāni abhisaṃbudhāni(ddhā ?)",
    "624:467": ", yāvat pratyakṣīkṛtāni||",
    "624:468": "evamukte bhagavān mañjuśriyaṃ kumārabhūtametadavocat-kiṃ te mañjuśrīḥ mamāntike evaṃ bhavati-tathāgato me tathāgata iti ?",
    "624:469": "mañjuśrīrāha-no hīdaṃ bhagavan|",
    "624:470": "tatkasmāddhetoḥ ?",
    "624:471": "na me bhagavan evaṃ bhavet-tathāgato me tathāgata iti|",
    "624:472": "tatkasmāddhetoḥ ?",
    "624:473": "[tathā caiva tathatā ca] yathā ca tathātā,",
    "624:474": "tathā caiṣa tathāgataḥ|",
    "624:475": "tathā hi bhagavan na tathatā tathāgataṃ vijñapayati,",
    "624:476": "nāpi tathāgatastathatāṃ vijñapayati|",
    "624:477": "tatkasmāddhetoḥ ?",
    "624:478": "tathā hi bhagavan paramārthato'bhāvā tathatā|",
    "624:479": "abhāvastathāgataḥ|",
    "624:480": "tasmāttarhi bhagavan na me evaṃ bhavati-tathāgato me tathāgata iti|",
    "624:481": "api tu tathāgata iti bhagavan nāmadheyamātrametat|",
    "624:482": "tat kataro'sau tathāgato yatra me evaṃ bhaviṣyati-tathāgato me tathāgata iti ?",
    "624:483": "bhagavānāha-sa (tat ?)",
    "624:484": "saṃśayaste mañjuśrīstathāgate?",
    "624:485": "mañjuśrīrāha-no hīdaṃ bhagavan|",
    "624:486": "syādatra me bhagavan saṃśayaḥ,",
    "624:487": "sacet kācittathāgatapariniṣpattiḥ syat,",
    "624:488": "tathāgatotpattirvā tathāgataparinirvāṇaṃ vā||",
    "624:489": "evamukte bhagavān mañjuśriyaṃ kumārabhūtametadavocat-na tava mañjuśrīrevaṃ bhavati-utpannastathāgata iti?",
    "624:490": "mañjuśrīrāha-syānme bhagavan utpannastathāgata iti,",
    "624:491": "saceddharmadhātorutpattiḥ syāt||",
    "624:492": "bhagavānāha-nādhimucyase tvaṃ mañjuśrīḥ gaṅgānadīvālukopamā buddhā bhagavantaḥ parinirvṛtā iti ?",
    "624:493": "mañjuśrīrāha-kaścit punarbhagavan ekaviṣayā buddha bhagavanto yadidamacintyaviṣayāḥ ?",
    "624:494": "bhagavānāha-evametanmañjuśrīḥ,",
    "624:495": "ekaviṣayā buddhā bhagavanto yadidamacintyaviṣayāḥ|",
    "624:496": "mañjuśrīrāha-kaścitpunarbhagavan etarhi tiṣṭhati?",
    "624:497": "bhagavānāha-evametanmañjuśrīḥ|",
    "624:498": "mañjuśrīrāha-tena hi bhagavan ete gaṅgānadīvālukopamā buddhā bhagavanto na parinirvṛtāḥ|",
    "624:499": "tatkasmāddhetoḥ ?",
    "624:500": "tathā hi bhagavan ekaviṣayā buddhā bhagavanto yadidamacintyaviṣayāḥ|",
    "624:501": "na ca acintyatā utpadyate nirudhyate vā|",
    "624:502": "tasmādbhagavan bhagavato vā abhisaṃbuddhena (ddhasya ?)",
    "624:503": "ye'pi te anāgate'dhvani tathagatā arhantaḥ samyaksaṃbuddhā bhaviṣyanti,",
    "624:504": "abhisaṃbuddhā eva te|",
    "624:505": "tatkasmāddhetoḥ ?",
    "624:506": "na hi acintyatā atītā vā anāgatā vā pratyutpannā vā|",
    "624:507": "tasmādbhagavan vibhramasteṣāṃ lokasaṃniveśaḥ|",
    "624:508": "prapañcayanti te bhagavan lokasaṃniveśaṃ yeṣāmevaṃ bhavati- utpannastathāgato yāvat parinirvāsyati veti||",
    "624:509": "evamukte bhagavān mañjuśriyaṃ kumārabhūtametadavocat- tena hi tvaṃ mañjuśrīḥ idaṃ tathāgatācintyam,",
    "624:510": "acintyaṃ niścintyaṃ tathāgatasya vā agrata udāhārairudāhareḥ,",
    "624:511": "avaivartikasya bodhisattvasya mahāsattvasya vā arhato vā kṣīṇāsravasya|",
    "624:512": "tatkasmāddhetoḥ ?",
    "624:513": "tathā hi te śrutvā naivānujñāsyanti,",
    "624:514": "naiva pratikrokṣyanti|",
    "624:515": "tatkasmāddhetoḥ ?",
    "624:516": "tathā hi taccintyamacintyaṃ niścintyam|",
    "624:517": "mañjuśrīrāha-acintyānāṃ niścintyānāṃ bhagavan sarvadharmāṇāṃ ko'trānujñāsyati vā pratikrokṣyati vā ?",
    "624:518": "bhagavānāha-yathaiva mañjuśrīḥ tathāgato niścintyaḥ,",
    "624:519": "tathaiva pṛthagjanā api niścintyāḥ|",
    "624:520": "mañjuśrīrāha-pṛthagjanā api bhagavan tathaiva niścintyāḥ ?",
    "624:521": "bhagavānāha-evametanmañjuśrīḥ|",
    "624:522": "tatkasmāddhetoḥ ?",
    "624:523": "tathā hi sarvāṇyacintyāni niścintyāni|",
    "624:524": "mañjuśrīrāha-tatkasmādbhagavānevamāha-yathaiva tathāgato niścintyaḥ,",
    "624:525": "evaṃ pṛthagjanā api niścintyā iti ?",
    "624:526": "nanu bhagavan pṛthagjanatvamapi niścintyam|",
    "624:527": "tatkasmāddhetoḥ ?",
    "624:528": "niścintyā hi bhagavan sarvadharmāḥ|",
    "624:529": "ye kecidbhagavan parinirvāṇāya prasthitāḥ,",
    "624:530": "vihariṣyante te bhagavan|",
    "624:531": "tatkasmāddhetoḥ ?",
    "624:532": "yaiva niścintyatā tadeva parinirvāṇam|",
    "624:533": "tasmāttarhi bhagavan nāsti niścintyatāyāṃ nānātvam|",
    "624:534": "ye'pi bhagavan evamāhuḥ-ime pṛthagjanadharmāḥ,",
    "624:535": "ime āryadharmā iti,",
    "624:536": "te idaṃ vacanīyāḥ- kalyāṇamitrāṇi tāvatparyupāsadhvam,",
    "624:537": "tataḥ paścājjñāsyatha-ime pṛthagjanadharmāḥ ime āryadharmā iti||",
    "624:538": "evamukte bhagavān mañjuśriyaṃ kumārabhūtametadavocat-icchasi tvaṃ mañjuśrīḥ tathāgataṃ sarvasattvānāmagryam ?",
    "624:539": "mañjuśrīrāha-iccheyamahaṃ bhagavan tathāgataṃ sarvasattvānāmagryam,",
    "624:540": "sacediha kācitsattvapariniṣpattiḥ syāt|",
    "624:541": "bhagavānāha-icchasi tvaṃ mañjuśrīḥ tathāgatamacintyadharmasamanvāgatam ?",
    "624:542": "mañjuśrīrāha-iccheyamahaṃ bhagavan tathāgatamacintyadharmasamanvāgatam,",
    "624:543": "sacetkaścidacintyadharmasamanvāgataḥ syāt||",
    "624:544": "bhagavānāha- icchasi punastvaṃ mañjuśrīrevam-ime śrāvakāstathāgatena vinītā iti ?",
    "624:545": "mañjuśrīrāha-iccheyamahaṃ bhagavan evam-ime śrāvakāstathāgatena vinītā iti,",
    "624:546": "sacet kaścidacintyadhātuvinayaṃ gacchet|",
    "624:547": "na bhagavan buddhotpādaḥ kaśyacidupakāreṇa vā apakāreṇa vā pratyupasthitaḥ|",
    "624:548": "taktasmāddhetoḥ ?",
    "624:549": "tathā hi sthita eṣa dhātuḥ,",
    "624:550": "asaṃkīrṇa eṣa dhātuḥ,",
    "624:551": "yaduta acintyadhātuḥ|",
    "624:552": "tasmiśca dhātau na śrāvakanānātvam,",
    "624:553": "yāvat na pṛthagjananānātvamupalabhyate||",
    "624:554": "bhagavānāha-na tvaṃ mañjuśrīrevamicchasi-anuttaraṃ puṇyakṣetraṃ tathāgata iti ?",
    "624:555": "mañjuśrīrāha-abhāvatvābhdagavan puṇyakṣetraṃ tathagataḥ,",
    "624:556": "tenaitadanuttaraṃ puṇyakṣetram|",
    "624:557": "yenaitatpuṇyakṣetraṃ nāpuṇyakṣetram,",
    "624:558": "tenaitadanuttaraṃ puṇyakṣetram|",
    "624:559": "api tu khalu punarbhagavan nātra kaściddharmaḥ samudāgacchati na kṣīyate|",
    "624:560": "evaṃ tatpuṇyakṣetram|",
    "624:561": "tatra ca bījaṃ prakṣiptaṃ na vivardhate na parihīyate|",
    "624:562": "bhagavānāha-kiṃ saṃdhāya mañjuśrīrevaṃ vadasi-tatra kṣetre bījamavaropitaṃ na vivardhate na parihīyate iti ?",
    "624:563": "mañjuśrīrāha-tathā hi bhagavan acintyaṃ tatkṣetram,",
    "624:564": "evaṃ tatpuṇyakṣetram||",
    "624:565": "atha khalu tasyāṃ velāyāṃ buddhānubhāvena ṣaḍvikāraṃ mahāpṛthivīcālo'bhūt,",
    "624:566": "ṣoḍaśānāṃ ca bhikṣusahasrāṇāmanupādāyāsravebhyaścittāni vimuktāni,",
    "624:567": "saptānāṃ bhikṣuṇīśatānāṃ trayāṇāṃ copāsakaśatānāṃ catvāriṃśataścopāsikāsahasrāṇāṃ ṣaṣṭeśca kāmāvacarāṇāṃ devakoṭīniyutaśatānāṃ virajo vigatamalaṃ dharmeṣu dharmacakṣurutpannam||",
    "624:568": "atha khalvāyuṣmānānanda utthāyāsanādekāṃsacīvaraṃ prāvṛtya dakṣiṇaṃ jānumāṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-ko bhagavan hetuḥ,",
    "624:569": "kaḥ pratyayo'sya mahataḥ pṛthivīcālasya loke prādurbhāvāya ?",
    "624:570": "evamukte bhagavānāyuṣmāntamānandametadavocat-ayamānanda puṇyakṣetranirdeśo nāma dharmaparyāyaḥ pūrvakairapi buddhairbhagavadbhirasminneva pṛthivīpradeśe bhāṣitaḥ|",
    "624:571": "ayamānanda hetuḥ,",
    "624:572": "ayaṃ pratyayo'sya mahataḥ pṛthivīcālasya loke prādurbhāvāya||",
    "624:573": "saptaśatikā prajñāpāramitā samāptā||"
}