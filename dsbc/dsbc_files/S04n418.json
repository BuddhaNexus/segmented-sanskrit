{
  "S04n418:0": "4 Dharmālokamukhaparivartaścaturthaḥ |",
  "S04n418:1": "iti hi bhikṣavo bodhisattvo janmakulaṃ vyavalokya uccadhvajaṃ nāma tuṣitālaye mahāvimānaṃ catuḥṣaṣṭiyojanānyāyāmavistāreṇa yasmin bodhisattvaḥ saṃniṣadya tuṣitebhyo devebhyo dharmaṃ deśayati sma,",
  "S04n418:2": "taṃ mahāvimānaṃ bodhisattvo'bhirohati sma |",
  "S04n418:3": "abhiruhya ca sarvān tuṣitakāyikān devaputrānāmantrayate sma-saṃnipatantu bhavantaḥ cyutyākāraprayogaṃ nāma dharmānusmṛticaryānuśāsanīṃ paścimaṃ bodhisattvasyāntikāddharmaśravaṇaṃ śroṣyatheti |",
  "S04n418:4": "idaṃ khalvapi vacanaṃ śrutvā sarve tuṣitakāyikā devaputrāḥ sāpsarogaṇāstasmin vimāne saṃnipatanti sma ||",
  "S04n418:5": "tatra bodhisattvena caturmahādvīpake lokadhātuvistarapramāṇo maṇḍalamātrādhiṣṭhito'bhūt,",
  "S04n418:6": "tāvaccitrastāvaddarśanīyastāvatsvalaṃkṛtastāvatsuruciro yāvatsarve kāmāvacarā devā rūpāvacarāśca devaputrāḥ sveṣu bhavanavyūheṣu śmaśānasaṃjñāmutpādayāmāsuḥ ||",
  "S04n418:7": "tatra bodhisattvaḥ svapuṇyavipākaniṣyandaparimaṇḍite siṃhāsane niṣīdati sma anekamaṇiratnapādapratyupte anekapuṣpasaṃstarasaṃskṛte anekadivyagandhavāsopavāsite anekasāravaragandhanirdhūpite anekavarṇadivyapuṣpagandhasaṃstarasaṃskṛte anekamaṇiratnakṛtaśatasahasraprabhojjvālitatejasi anekamaṇiratnajālasaṃchanne anekakiṃkiṇījālasamīritābhinādite anekaratnaghaṇṭāśatasahasraraṇitanirghoṣe anekaratnajālaśatasahasraparisphuṭe anekaratnagaṇaśatasahasrasaṃchādite anekapaṭṭaśatasahasrābhipralambite anekapaṭṭadāmamālyaśatasahasrasamalaṃkṛte anekāpsaraḥśatasahasranṛtyagītavāditaparigīte anekaguṇaśatasahasravarṇite anekalokapālaśatasahasrānupālite anekaśakraśatasahasranamaskṛte anekabrahmaśatasahasrapraṇate anekabodhisattvakoṭīniyutaśatasahasraparigṛhīte daśadiganekabuddhakoṭīniyutaśatasahasrasamanvāhṛte aparimitakalpakoṭīniyutaśatasahasrapāramitāsaṃbhārapuṇyavipākaniṣyandasamudgate |",
  "S04n418:8": "iti hi bhikṣava evaṃguṇasamanvāgate siṃhāsane niṣadya bodhisattvastāṃ mahatīṃ devaparṣadamāmantrayate sma-vyavalokayata mārṣā bodhisattvasya kāyaṃ śatapuṇyalakṣaṇasamalaṃkṛtam |",
  "S04n418:9": "vyavalokayata pūrvadakṣiṇapaścimottarāsvadha ūrdhvaṃ samantāddaśadikṣu aprameyāsaṃkhyeyāgaṇanāsamatikrāntān bodhisattvān,",
  "S04n418:10": "ye tuṣitavarabhavanasthāḥ sarve caramabhavābhimukhā devagaṇaparivṛtāścyavanākāraṃ devatāsaṃharṣaṇaṃ dharmālokamukhaṃ saṃprakāśayanti |",
  "S04n418:11": "adrākṣīt sā sarvā devaparṣad bodhisattvādhisthānena tān bodhisattvān |",
  "S04n418:12": "dṛṣṭvā ca punaryena bodhisattvastena sāñjaliṃ praṇamya pañcamaṇḍalairnamasyanti sma |",
  "S04n418:13": "evaṃ codānamudānayanti sma-sādhu acintyamidaṃ bodhisattvādhisthānaṃ yatra hi nāma vayaṃ vyavalokitamātreṇeyanto bodhisattvān paśyāma iti ||",
  "S04n418:14": "atha bodhisattvaḥ punarapi tāṃ mahatīṃ devaparṣadamāmantryaivamāha-tena hi mārṣāḥ śṛṇuta cyutyākāraṃ devatāsaṃharṣaṇaṃ dharmālokamukhaṃ yadete bodhisattvā ebhyo devaputrebhyo bhāṣante |",
  "S04n418:15": "aṣṭottaramidaṃ mārṣā dharmālokamukhaṃ śataṃ yadavaśyaṃ bodhisattvena cyavanakālasamaye devaparṣadi saṃprakāśayitavyam |",
  "S04n418:16": "katamattadaṣṭottaraśatam?",
  "S04n418:17": "yaduta śraddhā mārṣā dharmālokamukhamabhedyāśayatāyai saṃvartate |",
  "S04n418:18": "prasādo dharmālokamukhamāvilacittaprasādanatāyai saṃvartate |",
  "S04n418:19": "prāmodyaṃ dharmālokamukhaṃ prasiddhyai saṃvartate |",
  "S04n418:20": "prīti dharmālokamukhaṃ cittaviśuddhyai saṃvartate |",
  "S04n418:21": "kāyasaṃvaro dharmālokamukhaṃ trikāyapariśuddhyai saṃvartate |",
  "S04n418:22": "vāksaṃvaro dharmālokamukhaṃ caturvāgdoṣaparivarjanatāyai saṃvartate |",
  "S04n418:23": "manaḥsaṃvaro dharmālokamukhamabhidhyāvyāpādamithyādṛṣṭiprahāṇāya saṃvartate |",
  "S04n418:24": "buddhānusmṛtidharmālokamukhaṃ buddhadarśanaviśuddhyai saṃvartate |",
  "S04n418:25": "dharmānusmṛti dharmālokamukhaṃ dharmadeśanāviśuddhyai saṃvartate |",
  "S04n418:26": "saṃghānusmṛti dharmālokamukhaṃ nyāyākramaṇatāyai saṃvartate |",
  "S04n418:27": "tyāgānusmṛti dharmālokamukhaṃ sarvopadhipratiniḥsargāyai saṃvartate |",
  "S04n418:28": "śīlānusmṛti dharmālokamukhaṃ praṇidhānaparipūrtyai saṃvartate |",
  "S04n418:29": "devatānusmṛti dharmālokamukhamudāracittatāyai saṃvartate |",
  "S04n418:30": "maitrī dharmālokamukhaṃ sarvopadhikapuṇyakriyāvastvabhibhāvanatāyai saṃvartate |",
  "S04n418:31": "karuṇā dharmālokamukhavihiṃsāparamatāyai saṃvartate |",
  "S04n418:32": "muditā dharmālokamukhaṃ sarvāratyapakarṣaṇatāyai saṃvartate |",
  "S04n418:33": "upekṣā dharmālokamukhaṃ kāmajugupsanatāyai saṃvartate |",
  "S04n418:34": "anityapratyavekṣā dharmālokamukhaṃ kāmarūpyārūpyarāgasamatikramāya saṃvartate |",
  "S04n418:35": "duḥkhapratyavekṣā dharmālokamukhaṃ praṇidhānasamucchedāya saṃvartate |",
  "S04n418:36": "anātmapratyavekṣā dharmālokamukhamātmānabhiniveśanatāyai saṃvartate |",
  "S04n418:37": "śāntapratyavekṣā dharmālokamukhamanunayāsaṃghukṣaṇatāyai saṃvartate |",
  "S04n418:38": "hrī dharmālokamukhamadhyātmopaśamāya saṃvartate |",
  "S04n418:39": "apatrāpyaṃ dharmālokamukhaṃ bahirdhāpraśamāya saṃvartate |",
  "S04n418:40": "satyaṃ dharmālokamukhaṃ devamanuṣyāvisaṃvādanatāyai saṃvartate |",
  "S04n418:41": "bhūtaṃ dharmālokamukhamātmāvisaṃvādanatāyai saṃvartate |",
  "S04n418:42": "dharmacaraṇaṃ dharmālokamukhaṃ dharmapratiśaraṇatāyai saṃvartate |",
  "S04n418:43": "triśaraṇagamanaṃ dharmālokamukhaṃ tryapāyasamatikramāya saṃvartate |",
  "S04n418:44": "kṛtajñatā dharmālokamukhaṃ kṛtakuśalamūlāvipraṇāśāya saṃvartate |",
  "S04n418:45": "kṛtaveditā dharmālokamukhaṃ parābhimanyatāyai saṃvartate |",
  "S04n418:46": "ātmajñatā dharmālokamukhamātmānutkarṣaṇatāyai saṃvartate |",
  "S04n418:47": "sattvajñatā dharmālokamukhaṃ parāpatsamānatāyai saṃvartate |",
  "S04n418:48": "dharmajñatā dharmālokamukhaṃ dharmānudharmapratipattyai saṃvartate |",
  "S04n418:49": "kālajñatā dharmālokamukhamamoghadarśanatāyai saṃvartate |",
  "S04n418:50": "nihatamānatā dharmālokamukhaṃ jñānatāparipūrtyai saṃvartate |",
  "S04n418:51": "apratihatacittatā dharmālokamukhamātmaparānurakṣaṇatāyai saṃvartate |",
  "S04n418:52": "anupanāho dharmālokamukhamakaukṛtyāya saṃvartate |",
  "S04n418:53": "adhimukti dharmālokamukhamavicikitsāparamatāyai saṃvartate |",
  "S04n418:54": "aśubhapratyavekṣā dharmālokamukhaṃ kāmavitarkaprahāṇāya saṃvartate |",
  "S04n418:55": "avyāpādo dharmālokamukhaṃ vyāpādavitarkaprahāṇāya saṃvartate |",
  "S04n418:56": "amoho dharmālokamukhaṃ sarvājñānavidhamanatāyai saṃvartate |",
  "S04n418:57": "dharmārthikatā dharmālokamukhamarthapratiśaraṇatāyai saṃvartate |",
  "S04n418:58": "dharmakāmatā dharmālokamukhaṃ lokapratilambhāya saṃvartate |",
  "S04n418:59": "śrutaparyeṣṭi dharmālokamukhaṃ yoniśodharmapratyavekṣaṇatāyai saṃvartate |",
  "S04n418:60": "samyakprayogo dharmālokamukhaṃ samyakpratipattyai saṃvartate |",
  "S04n418:61": "nāmarūpaparijñā dharmālokamukhaṃ sarvasaṅgasamatikramāya saṃvartate |",
  "S04n418:62": "hetudṛṣṭisamuddhāto dharmālokamukhaṃ vidyādhimuktipratilambhāya saṃvartate |",
  "S04n418:63": "anunayapratighaprahāṇaṃ dharmālokamukhamanunnāmāvanāmanatāyai saṃvartate |",
  "S04n418:64": "skandhakauśalyaṃ dharmālokamukhaṃ duḥkhaparijñānatāyai saṃvartate |",
  "S04n418:65": "dhātusamatā dharmālokamukhaṃ samudayaprahāṇāya saṃvartate |",
  "S04n418:66": "āyatanāpakarṣaṇaṃ dharmālokamukhaṃ mārgabhāvanatāyai saṃvartate |",
  "S04n418:67": "anutpādakṣānti dharmālokamukhaṃ nirodhasākṣātkriyāyai saṃvartate |",
  "S04n418:68": "kāyagatānusmṛti dharmālokamukhaṃ kāyavivekatāyai saṃvartate |",
  "S04n418:69": "vedanāgatānusmṛti dharmālokamukhaṃ sarvaveditapratipraśrabdhyai saṃvartate |",
  "S04n418:70": "cittagatānusmṛti dharmālokamukhaṃ māyopamacittapratyavekṣaṇatāyai saṃvartate |",
  "S04n418:71": "dharmagatānusmṛti dharmālokamukhaṃ vitimirajñānatāyai saṃvartate |",
  "S04n418:72": "catvāri samyakprahāṇāni dharmālokamukhaṃ sarvākuśaladharmaprahāṇāya sarvakuśaladharmaparipūrtyai saṃvartate |",
  "S04n418:73": "catvāra ṛddhipādā dharmālokamukhaṃ kāyacittalaghutvāya saṃvartate |",
  "S04n418:74": "śraddhendriyaṃ dharmālokamukhamaparapraṇeyatāyai saṃvartate |",
  "S04n418:75": "vīryendriyaṃ dharmālokamukhaṃ suvicintitajñānatāyai saṃvartate |",
  "S04n418:76": "smṛtīndriyaṃ dharmālokamukhaṃ sukṛtakarmatāyai saṃvartate |",
  "S04n418:77": "samādhīndriyaṃ dharmālokamukhaṃ cittavimuktyai saṃvartate |",
  "S04n418:78": "prajñendriyaṃ dharmālokamukhaṃ pratyavekṣaṇajñānatāyai saṃvartate |",
  "S04n418:79": "śraddhābalaṃ dharmālokamukhaṃ mārabalasamatikramāya saṃvartate |",
  "S04n418:80": "vīryabalaṃ dharmālokamukhamavaivartikatāyai saṃvartate |",
  "S04n418:81": "smṛtibalaṃ dharmālokamukhamasaṃhāryatāyai saṃvartate |",
  "S04n418:82": "samādhibalaṃ dharmālokamukhaṃ sarvavitarkaprahāṇāya saṃvartate |",
  "S04n418:83": "prajñābalaṃ dharmālokamukhamanavamūḍhyatāyai saṃvartate |",
  "S04n418:84": "smṛtisaṃbodhyaṅgaṃ dharmālokamukhaṃ yathāvaddharmaprajānatāyai saṃvartate |",
  "S04n418:85": "dharmapravicayasaṃbodhyaṅgaṃ dharmālokamukhaṃ sarvadharmaparipūrtyai saṃvartate |",
  "S04n418:86": "vīryasaṃbodhyaṅgaṃ dharmālokamukhaṃ suvicitrabuddhitāyai saṃvartate |",
  "S04n418:87": "prītisaṃbodhyaṅgaṃ dharmālokamukhaṃ samādhyāyikatāyai saṃvartate |",
  "S04n418:88": "praśrabdhisaṃbodhyaṅgaṃ dharmālokamukhaṃ kṛtakaraṇīyatāyai saṃvartate |",
  "S04n418:89": "samādhisaṃbodhyaṅgaṃ dharmālokamukhaṃ samatānubodhāya saṃvartate |",
  "S04n418:90": "upekṣāsaṃbodhyaṅgaṃ dharmālokamukhaṃ sarvopapattijugupsanatāyai saṃvartate |",
  "S04n418:91": "samyagdṛṣṭi dharmālokamukhaṃ nyāyākramaṇatāyai saṃvartate |",
  "S04n418:92": "samyaksaṃkalpo dharmālokamukhaṃ sarvakalpavikalpaparikalpaprahāṇāya saṃvartate |",
  "S04n418:93": "samyagvāg dharmālokamukhaṃ sarvākṣararutaghoṣavākyapathapratiśrutkāsamatānubodhanatāyai saṃvartate |",
  "S04n418:94": "samyakkarmānto dharmālokamukhamakarmāvipākatāyai saṃvartate |",
  "S04n418:95": "samyagājīvo dharmālokamukhaṃ sarveṣaṇapratipraśrabdhyai saṃvartate |",
  "S04n418:96": "samyagvyāyāmo dharmālokamukhaṃ paratīragamanāya saṃvartate |",
  "S04n418:97": "samyaksmṛti dharmālokamukhamasmṛtyamanasikāratāyai saṃvartate |",
  "S04n418:98": "samyaksamādhi dharmālokamukhamakopyacetaḥsamādhipratilambhāya saṃvartate |",
  "S04n418:99": "bodhicittaṃ dharmālokamukhaṃ triratnavaṃśānupacchedāya saṃvartate |",
  "S04n418:100": "āśayo dharmālokamukhaṃ hīnayānāspṛhaṇatāyai saṃvartate |",
  "S04n418:101": "adhyāśayo dharmālokamukhamudārabuddhadharmādyālambanatāyai saṃvartate |",
  "S04n418:102": "prayogo dharmālokamukhaṃ sarvakuśaladharmaparipūrtyai saṃvartate |",
  "S04n418:103": "dānapāramitā dharmālokamukhaṃ lakṣaṇānuvyañjanabuddhakṣatrapariśuddhyai matsarisattvaparipācanatāyai saṃvartate |",
  "S04n418:104": "śīlapāramitā dharmālokamukhaṃ sarvākṣaṇāpāyasamatikramāya duḥśīlasattvaparipācanatāyai saṃvartate |",
  "S04n418:105": "kṣāntipāramitā dharmālokamukhaṃ sarvavyāpādakhiladoṣamānamadadarpaprahāṇāya vyāpannacittasattvaparipācanatāyai saṃvartate |",
  "S04n418:106": "vīryapāramitā dharmālokamukhaṃ sarvakuśalamūladharmāraṅgottāraṇāya kuśīdasattvaparipācanatāyai saṃvartate |",
  "S04n418:107": "dhyānapāramitā dharmālokamukhaṃ sarvajñānābhijñotpādāya vikṣiptacittasattvaparipācanatāyai saṃvartate |",
  "S04n418:108": "prajñāpāramitā dharmālokamukhamavidyāmohatamondhakāropalambhadṛṣṭiprahāṇāya duṣprajñasattvaparipācanatāyai saṃvartate |",
  "S04n418:109": "upāyakauśalaṃ dharmālokamukhaṃ yathādhimuktasattveryāpathasaṃdarśanāya sarvabuddhadharmāvidhamanatāyai saṃvartate |",
  "S04n418:110": "catvāri saṃgrahavastūni dharmālokamukhaṃ sattvasaṃgrahāya saṃbodhiprāptasya ca dharmasaṃpratyavekṣaṇatāyai saṃvartate |",
  "S04n418:111": "sattvaparipāko dharmālokamukhamātmasukhānadhyavasānāyāparikhedatāyai saṃvartate |",
  "S04n418:112": "saddharmaparigraho dharmālokamukhaṃ sarvasattvasaṃkleśaprahāṇāya saṃvartate |",
  "S04n418:113": "puṇyasaṃbhāro dharmālokamukhaṃ sarvasattvopajīvyatāyai saṃvartate |",
  "S04n418:114": "jñānasaṃbhāro dharmālokamukhaṃ daśabalapratipūrtyai saṃvartate |",
  "S04n418:115": "śamathasaṃbhāro dharmālokamukhaṃ tathāgatasamādhipratilambhāya saṃvartate |",
  "S04n418:116": "vidarśanāsaṃbhāro dharmālokamukhaṃ prajñācakṣuḥpratilambhāya saṃvartate |",
  "S04n418:117": "pratisaṃvidavatāro dharmālokamukhaṃ dharmacakṣuḥpratilambhāya saṃvartate |",
  "S04n418:118": "pratiśaraṇāvatāro dharmālokamukhaṃ buddhacakṣuḥpariśuddhyai saṃvartate |",
  "S04n418:119": "dhāraṇīpratilambho dharmālokamukhaṃ sarvabuddhabhāṣitādhāraṇatāyai saṃvartate |",
  "S04n418:120": "pratibhānapratilambho dharmālokamukhaṃ sarvasattvasubhāṣitasaṃtoṣaṇāyai saṃvartate |",
  "S04n418:121": "ānulomikadharmakṣānti dharmālokamukhaṃ sarvabuddhadharmānulomanatāyai saṃvartate |",
  "S04n418:122": "anutpattikadharmakṣānti dharmālokamukhaṃ vyākaraṇapratilambhāya saṃvartate |",
  "S04n418:123": "avaivartikabhūmi dharmālokamukhaṃ sarvabuddhadharmapratipūrtyai saṃvartate |",
  "S04n418:124": "bhūmerbhūmisaṃkrāntijñānaṃ dharmālokamukhaṃ sarvajñajñānābhiṣekatāyai saṃvartate |",
  "S04n418:125": "abhiṣekabhūmi dharmālokamukhamavakramaṇajanmābhiniṣkramaṇaduṣkaracaryābodhimaṇḍopasaṃkramaṇamāra-dhvaṃsanabodhivibodhanadharmacakrapravartanamahāparinirvāṇasaṃdarśanatāyai saṃvartate |",
  "S04n418:126": "idaṃ tanmārṣā aṣṭottaraṃ dharmālokamukhaśataṃ yadavaśyaṃ bodhisattvena cyavanakālasamaye devaparṣadi saṃprakāśayitavyam ||",
  "S04n418:127": "asmin khalu punarbhikṣavo dharmālokamukhaparivarte bodhisattvena nirdiśyamāne tasyāṃ devaparṣadi caturaśīterdevaputrasahasrāṇāmanuttarāyāṃ samyaksaṃbodhau cittānyutpadyante |",
  "S04n418:128": "dvātriṃśateśca devaputrasahasrāṇāṃ pūrvaparikarmakṛtānāmanutpattikeṣu dharmeṣu kṣāntipratilambho'bhūt |",
  "S04n418:129": "ṣaṭtriṃśateśca devaputranayutānāṃ virajo vigatamalaṃ dharmeṣu dharmacakṣurviśuddham |",
  "S04n418:130": "sarvāvacca tuṣitavarabhavanaṃ jānumātraṃ divyaiḥ puṣpaiḥ saṃchāditamabhūt ||",
  "S04n418:131": "iti hi bhikṣavo bodhisattvastasyā devaparṣado bhūyasyā mātrayā saṃharṣaṇārthaṃ tasyāṃ velāyāmimāṃ gāthāmabhāṣata—",
  "S04n418:132": "tuṣitavarabhavananilayādyadā cyavati nāyakaḥ puruṣasiṃhaḥ |",
  "S04n418:133": "āmantrayate devān pramādamakhilaṃ visarjayata ||1 ||",
  "S04n418:134": "yā kāci rativiyūhā divyā mahasā vicintitā śrīmān |",
  "S04n418:135": "sarvaśubhakarmahetoḥ phalamidaṃ śṛṇurasya karmasya ||2 ||",
  "S04n418:136": "tasmādbhavata kṛtajñā apūrvaśubhasaṃcayaṃ kṣapitveha |",
  "S04n418:137": "mā gacchata punarapāyānasādhvasukhavedanā yatra ||3 ||",
  "S04n418:138": "dharmaśca yaḥ śruto'yaṃ mamāntike gauravamupajanitvā |",
  "S04n418:139": "tatra pratipadyathā prāpsyatha niyataṃ sukhamanantam ||4 ||",
  "S04n418:140": "sarvamanitya kāmā adhruvaṃ na ca śāśvatā api na kalpāḥ |",
  "S04n418:141": "māyāmarīcisadṛśā vidyutphenopamā capalāḥ ||5 ||",
  "S04n418:142": "na ca kāmaguṇaratībhiḥ tṛptirlavaṇodakaṃ yathā pītvā |",
  "S04n418:143": "te tṛpta yeṣa prajñā āryā lokottarā virajā ||6 ||",
  "S04n418:144": "na taraṅgatulyakalpāḥ saṃgīti ca apsarobhi saṃvāsaḥ |",
  "S04n418:145": "anyonyagamayuktā yathaiva sāmāyi kāmaṃ ca ||7 ||",
  "S04n418:146": "na ca saṃskṛte sahāyā na mitra jñātījano ca parivārāḥ |",
  "S04n418:147": "anyatra karma sukṛtādanubandhati pṛṣṭhato yāti ||8 ||",
  "S04n418:148": "tasmātsahitasamagrā anyonyaṃ maitracitta hitacittāḥ |",
  "S04n418:149": "dharmacaraṇaṃ carethāḥ sucaritacaraṇā na tapyante ||9 ||",
  "S04n418:150": "buddhamanusmarethā dharmaṃ saṃghaṃ tathāpramādaṃ ca |",
  "S04n418:151": "śrutaśīladānaniratā kṣāntyā saurabhyasaṃpannāḥ ||10 ||",
  "S04n418:152": "duḥkhamanityamanātmā nirīkṣathā yoniśo imā dharmā |",
  "S04n418:153": "hetupratyayayuktā vartante'svāmikā jaḍābuddhyā ||11 ||",
  "S04n418:154": "yā kāci ṛddhi mahyaṃ paśyata pratibhāṃ ca jñānaguṇatāṃ ca |",
  "S04n418:155": "sarvaśubhakarmahetoḥ śīlena śrutena cāpramādena ||12 ||",
  "S04n418:156": "anuśiṣyadhvaṃ mahyaṃ śīlena śrutena cāpramādena |",
  "S04n418:157": "dānadamasaṃyamenā sattvārtha hitārtha mitrārthaḥ ||13 ||",
  "S04n418:158": "na ca vākyarutaraveṇā śakyāḥ saṃpādituṃ kuśaladharmān |",
  "S04n418:159": "pratipattimārabhethā yathā ca vadathā tatha karothā ||14 ||",
  "S04n418:160": "mā khalu parāvakāśaṃ svayaṃ yatadhvaṃ sadā prayatnena |",
  "S04n418:161": "na ca kaści kṛtva dadate na cāpyakṛtvā bhavati siddhiḥ ||15 ||",
  "S04n418:162": "samanusmarathā pūrve yadduḥkhaṃ saṃsāre ciramanubhūtam |",
  "S04n418:163": "na ca nirvṛtī virāgo samanugato mithya niyataiva ||16 ||",
  "S04n418:164": "tasmātkṣaṇaṃ labhitvā mitraṃ pratirūpa deśavāsaṃ ca |",
  "S04n418:165": "śreṣṭhaṃ ca dharmaśravaṇaṃ śametha rāgādikān kleśān ||17 ||",
  "S04n418:166": "mānamadadarpavigatāḥ sadārjavāmandavāśca aśaṭhāśca |",
  "S04n418:167": "nirvāṇagatiparāyaṇa yujyata mārgābhisamayāya ||18 ||",
  "S04n418:168": "mohakaluṣāndhakāraṃ prajñāpradīpena vidhamathā sarvam |",
  "S04n418:169": "sānuśayadoṣajālaṃ vidārayata jñānavajreṇa ||19 ||",
  "S04n418:170": "kimapi subahu vadeyaṃ dharmaṃ yuṣmākamarthasaṃyuktam |",
  "S04n418:171": "na ca tatravatiṣṭhethā na tatra dharmasya aparādhaḥ ||20 ||",
  "S04n418:172": "bodhiryathā mi prāptā(syād)",
  "S04n418:173": "dharmaṃ ca pravarṣayedamṛtagāmim |",
  "S04n418:174": "punarapi viśuddhacittā upetha varadharmaśravaṇāya ||21 || iti ||",
  "S04n418:175": "iti śrīlalitavistare dharmālokamukhaparivarto nāma caturtho'dhyāyaḥ ||"
}