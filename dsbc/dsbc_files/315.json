{
    "315:0": "8 muktakaḥ",
    "315:1": "atha khalu sudhanaḥ śreṣṭhidārakastameva bodhisattvasarasvatīdhāraṇyālokavyūhamanuvicintayan,",
    "315:2": "tameva bodhisattvamantranayasāgaramavataran,",
    "315:3": "tameva bodhisattvacittavyavadānaviśuddhimanusmaran,",
    "315:4": "tameva bodhisattvakuśalavāsanopasaṃhārābhinirhāramabhinirharan,",
    "315:5": "tadeva bodhisattvaparipākamukhaṃ viśodhanayan,",
    "315:6": "tadeva bodhisattvānāṃ sattvasaṃgrahajñānamuttāpayan,",
    "315:7": "tāmeva bodhisattvāśayabalaviśuddhiṃ dṛḍhīkurvāṇaḥ tadeva bodhisattvādhyāśayabalamupastambhayan,",
    "315:8": "tameva bodhisattvādhimuktivaṃśaṃ pariśodhayan,",
    "315:9": "tāmeva bodhisattvāśayacittakalyāṇatāṃ saṃbhāvayan,",
    "315:10": "tameva bodhisattvavyavasāyamuttārayan,",
    "315:11": "sudhanaḥ śreiṣṭhidārako dṛḍhapratijñāpraṇidhicittāparikhinnasaṃtānavyūho'nivartyavikrāntavīryaḥ pratyudāvartyamanovyavasāyaḥ asaṃhāryaśraddhābalopetaḥ vajranārāyaṇābhedyacittaḥ sarvakalyāṇamitrānuśāsanīpradakṣiṇagrāhī anupahataprajñāviṣayaḥ samantamukhaviśuddhayabhimukhaḥ apratihatajñānaviśuddhigocaraḥ samantanetrajñānanayālokaḥ samantabhūmidhāraṇyavabhāsapratilabdhaḥ dharmadhātutalabhedābhimukhacittaḥ samantatalāpratiṣṭhānavyūhaviśuddhisvabhāvavijñaptaḥ aniketāsamādvayagocaraparamaḥ sarvasaṃjñāvikramaṇajñānamukhaviśuddhaḥ sarvadikkulabhedadikpratyūhavyūhaḥ lokataladigbhedānivartyaḥ dharmataladigbhedāpratyudāvartyaḥ buddhadikkulabhedadarśanavijñaptiparamaḥ adhadikkulabhedānugatajñānī ruciradharmacakrasaṃbhṛtabuddhiḥ samantarucirajñānasamādhyākāralokāvabhāsitacittaḥ samantaviṣayabhūmyanugatamanaḥśarīraḥ tathāgatajñānavidyudavabhāsitasaṃtānaḥ sarvajñatormiprasādāvegasaṃjātaḥ buddhadharmaprasādavegāvirahitaḥ tathāgatādhiṣṭhānāvegāviṣṭaḥ sarvabuddhasvacittānugamālokāvabhāsitaḥ sarvalokadhātujālasvaśarīraspharaṇapraṇidhisamanvāgataḥ sarvadharmadhātusvakāyasamavasaraṇābhinirhāraparamo'nupūrveṇa dvādaśabhirvarṣaistaṃ vanavāsijanapadamanuprāptaḥ|",
    "315:12": "sa taṃ muktakaṃ śreṣṭhinaṃ parimārgamāṇo'drākṣīt|",
    "315:13": "dṛṣṭvā ca punaḥ sarvaśarīreṇa praṇipatya purataḥ prāñjaliḥ sthitvā evamāha-ārya,",
    "315:14": "labdhā me lābhāḥ,",
    "315:15": "yasya meghakalyāṇamitrasamavadhānam|",
    "315:16": "tatkasya hetoḥ?",
    "315:17": "durlabhadarśanāni hi kalyāṇamitrāṇi durlabhaprādurbhāvāni duḥpratyāgatāni durupasaṃkramaṇāni duḥparyupāsyāni|",
    "315:18": "durāsadāni duḥsaṃvāsāni durabhisādhyāni duranubandhyāni kalyānamitrāṇi|",
    "315:19": "tacca meghakalyāṇamitrasamavadhānaṃ jātam|",
    "315:20": "mayā ārya anuttarāyāṃ samyaksaṃbodhau cittamutpāditam|",
    "315:21": "yaduta sarvabuddhārāgaṇatāyai sarvabuddhābhirādhanatāyai sarvabuddhadarśanatāyai sarvabuddhavijñaptaye sarvabuddhasamatānugamāya sarvabuddhapraṇidhyanugamāya sarvabuddhapraṇidhiparipūraye sarvabuddhasamudāgamajñānālokanatāyai sarvabuddhasvaśarīrābhinirharaṇatāyai sarvabuddhasamudāgamasvacaryābhinirharaṇatāyai sarvabuddhavikurvitapratyakṣābhijñatāyai sarvabuddhabalavaiśāradyapariśuddhaye sarvadharmadeśanāśravaṇāvitṛptatāyai sarvabuddhadharmadeśanāśravaṇodgrahaṇatāyai sarvabuddhadharmadeśanāsaṃdhāraṇatāyai sarvabuddhadharmadeśanāvibhajanatāyai sarvabuddhaśāsanasaṃdhāraṇatāyai sarvabuddhasattvaikatvatāyai sarvabodhisattvasabhāgatāyai sarvabodhisattvacaryāpariśuddhye sarvabodhisattvapāramitāparipūraye sarvabodhisattvapraṇidhyabhinirhāraviśuddhaye sarvabodhisattvabuddhādhiṣṭhānakośapratilābhitāyai sarvabodhisattvadharmanidhānakośākṣayajñānālokatāyai sarvabodhisattvanidhānakośānugamāya sarvabodhisattvāpramāṇakośābhinirharaṇatāyai sarvabodhisattvamahākaruṇānidhānakośasattvavinayaniṣṭhāparyantagamanatāyai sarvabodhisattvavikurvitanidhānakośavijñaptaye sarvabodhisattvavaśitānidhānakośasvacittavaśavartanatāyai sarvabodhisattvaviśuddhinidhānakośasarvākāravyūhatāyai|",
    "315:22": "evaṃcitto'hamārya ihopasaṃkrāntaḥ,",
    "315:23": "evamabhiprāyaḥ evaṃmanorathaḥ evamabhinandyaḥ evamāśayaḥ evaṃnidhyaptiparamaḥ evaṃgocarābhimukhaḥ evanayānugamābhimukhaḥ evaṃviśuddhiparamaḥ evaṃvyūhābhiprāyaḥ evaṃpraṇatacittaḥ evaṃkalyāṇaprayogaḥ evamabhimukhendriyaḥ|",
    "315:24": "śrutaṃ ca me āryo bodhisattvānāmavavādānuśāsanīṃ dadātīti,",
    "315:25": "nayamupadiśati,",
    "315:26": "anugamanamavabhāsayati,",
    "315:27": "mārgamupadiśati,",
    "315:28": "tīrthamavatārayati,",
    "315:29": "dharmadvāraṃ vivṛṇoti,",
    "315:30": "saṃśayān chinatti,",
    "315:31": "kāṅkṣāṃ vinodayati,",
    "315:32": "kathaṃkathāśalyamuddharati,",
    "315:33": "vicikitsāmalamapakarṣayati,",
    "315:34": "cittagahanamavabhāsayati,",
    "315:35": "cittamalamapaharati,",
    "315:36": "cittasaṃtatiṃ prasādayati,",
    "315:37": "cittakauṭilyamapanayati,",
    "315:38": "cittatāpaṃ prahlādayati,",
    "315:39": "vyāvartayati,",
    "315:40": "saṃsāracittaṃ vinivartayati,",
    "315:41": "akuśalebhyo vivartayati,",
    "315:42": "narakebhyo vivecayati,",
    "315:43": "niketanebhya uccālayati,",
    "315:44": "anabhiniveśāt parimocayati,",
    "315:45": "sarvasaṅgebhya āvarjayati,",
    "315:46": "sarvajñatāyāmabhimukhīkaroti,",
    "315:47": "dharmanagarānupraveśāya āvartayati,",
    "315:48": "mahākaruṇāyāṃ pratiṣṭhāpayati,",
    "315:49": "mahāmaitryāṃ niyojayati,",
    "315:50": "bodhisattvacaryāyāṃ praveśayati,",
    "315:51": "samādhimukhabhavanatāyāṃ niveśayati,",
    "315:52": "anugamamukheṣu sthāpayati,",
    "315:53": "svabhāvanidhyaptau spharati,",
    "315:54": "balānugamena vibhajati sarvajagatsamatānugamāya cittam|",
    "315:55": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam?",
    "315:56": "kathamabhiyoktavyam?",
    "315:57": "kathaṃ prayoktavyam?",
    "315:58": "kathaṃ prayuktasya kṣipraṃ viśudhyati bodhisattvacaryāmaṇḍalam?",
    "315:59": "atha khalu muktakaḥ śreṣṭhī tasyāṃ velāyāṃ sarvabuddhakṣetrasamavasaraṇaṃ nāma anantāvartadhāraṇīmukhapūrvaṃgamaṃ bodhisattvasamādhimukhaṃ samāpadyata pūrvakuśalamūlabalādhānena tathāgatādhiṣṭhānena,",
    "315:60": "mañjuśriyaśca kumārabhūtasya samanvāhareṇa jñānālokopasaṃhāreṇa ca|",
    "315:61": "samanantarasamāpannasya ca muktakasya śreṣṭhinastathārūpā kāyapariśuddhiḥ saṃsthitā yayā kāyapariśuddhayā daśasu dikṣu daśabuddhakṣetraparamāṇurajaḥsamā buddhā bhagavantaḥ saha buddhakṣetrapariśuddhayā saparṣanmaṇḍalāḥ saha prabhāviśuddhayā sapūrvacaryāsaṃvāsāḥ sabuddhavikurvitāḥ sapraṇidhānasaṃbhārāḥ sahacaryāniryāṇavyūhaviśuddhayā sābhisaṃbodhisaṃdarśanāḥ sahadharmacakroddayotanāḥ sasattvaparipākāḥ sadharmaniṣṭhāparyantāḥ sarvakāye'ntargatāḥ anupraviṣṭāḥ saṃdṛśyante sma|",
    "315:62": "anyonyāsaṃbhinnā anyonyānāvaraṇā anyonyasuvibhaktā anyonyasuvyavasthitanānākalpasaṃsthānā yathāvadvijñaptā nānābuddhakṣetravyūhāḥ nānābodhisattvaparṣanmaṇḍalālaṃkārā nānābuddhavikurvitaṃ saṃdarśayantaḥ saṃdṛśyante sma|",
    "315:63": "nānāyānanayavyavasthānā nānāpraṇidhānamukhaparidīpanāḥ kvacillokadhātau tuṣitabhavanopapannāḥ saṃdṛśyante|",
    "315:64": "sarvabuddhakāryaṃ kurvantaḥ kvacittuṣitabhavanāccyavamānāḥ,",
    "315:65": "kvacinmātuḥ kukṣigatāḥ vividhavikurvitāni saṃdarśayantaḥ,",
    "315:66": "kvacijjāyamānāḥ bālakrīḍāmupadarśayantaḥ,",
    "315:67": "kvacidantaḥpuramadhyagatāḥ,",
    "315:68": "kvacidabhiniṣkrāmantaḥ kvacidbodhimaṇḍavaragatāḥ mahāvyūhavikurvitamārasainyaparājayaṃ kurvantaḥ saṃdṛśyante|",
    "315:69": "kvaciddevanāgayakṣagandharvaparivṛtā brahmendrairdharmacakrapravartanāyādhyeṣyamāṇāḥ,",
    "315:70": "kvaciddharmacakraṃ pravartayantaḥ kvacitsarvasattvabhavanagatāḥ kvacitparinirvāyamāṇāḥ saṃdṛśyante|",
    "315:71": "kvacillokadhātau tathāgatānāṃ parinirvṛtānāṃ dhātuvibhaṅgāḥ saṃdṛśyante|",
    "315:72": "kvacidbuddhakṣetradevamanuṣyāstathāgatacaityānyalaṃkurvantaḥ saṃdṛśyante|",
    "315:73": "yacca te buddhā bhagavanto bhāṣante nānāsattvanikāyeṣu nānāsattvalokeṣu nānāsattvagatiṣu nānāsattvopapattiṣu nānāsattvasaṃnipāteṣu nānāsattvakuśalamūlaparivarteṣu nānāsattvagatiparivarteṣu nānāsattvāśayaparivarteṣu nānāsattvādhimuktiparivarteṣu nānāsattvendriyaparivarteṣu nānākālaparivarteṣu nānāsattvakarmasaṃbhedeṣu nānāsattvakarmavimātratāsu nānāsattvalokavibhāvanāsu nānāgaticaryāvicariteṣu sattvanayeṣu nānāśayaprayogeṣu sattvasamudreṣu nānendriyavimātratāviśuddheṣu nānākleśavāsanānuśayiteṣu sattvaprasareṣu vividhabuddhivikurvitasaṃdarśanairnānāniruktibhirnānāsvarāṅgarutanirhārairnānāsūtrāntanayodāhārairnānā-dhāraṇīmukhaparivartairnānāpratisaṃvinnayaprabhavairnānāsatyanāmasamudraparivartaiḥ nānābuddharṣabhasiṃhanādanaiḥ nānāsattvakuśalamūladeśanāprātihāryasaṃdarśanaiḥ nānāmukhasmṛtinidarśanavikurvitaiḥ nānābodhisattvavyākaraṇasiṃhanādaiḥ nānātathāgatadharmacakravijṛmbhitaiḥ anantamadhyeṣu parṣanmaṇḍaleṣu anantasaṃbhedeṣvanyonyārambaṇeṣu nānāviśuddhaparṣanmaṇḍaleṣu vipuleṣu sūkṣmaparṣanmaṇḍalasamavasaraṇeṣu yojanapramāṇeṣu daśayojanapramāṇeṣu yāvadanabhilāpyabuddhakṣetraparamāṇurajaḥsamalokadhātupramāṇeṣu parṣanmaṇḍaleṣu yatte buddhā bhagavanto dharmaṃ bhāṣante sarvasvarāṅgarutaghoṣānugāminyā tathāgatavācā,",
    "315:74": "taṃ sarvaṃ sudhanaḥ śreṣṭhidārakaḥ śṛṇoti udgṛhṇāti saṃdhārayati pravartayati upanidhyāyati|",
    "315:75": "tacca vikurvitaṃ paśyati,",
    "315:76": "tāṃ ca acintyāṃ bodhisattvasamādhivṛṣabhitām||",
    "315:77": "atha khalu muktakaḥ śreṣṭhī smṛtaḥ saṃprajānaṃstasmātsamādhervyūtthāya sudhanaṃ śreṣṭhidārakametadavocat-ahaṃ kulaputra asaṅgavyūhaṃ nāma tathāgatavimokṣamāyūhāmi niryūhāmi|",
    "315:78": "tasya me kulaputra asaṅgavyūhaṃ tathāgatavimokṣamāyūhato niryūhataḥ pūrvasyāṃ diśi jāmbūnadaprabhāsavatyāṃ lokadhātau tāreśvararājo nāma tathāgato'rhan samyaksaṃbuddhaḥ sārdhaṃ vairocanagarbhabodhisattvapramukhena sarvabodhisattvaparṣanmaṇḍalena cakṣuṣa ābhāsamāgacchati|",
    "315:79": "dakṣiṇāyāṃ diśi sarvabalavegavatyāṃ lokadhātau samantagandhavitāno nāma tathāgato'rhan samyaksaṃbuddhaḥ sārdhaṃ cintārājabodhisattvapramukhena sarvabodhisattvaparṣanmaṇḍalena cakṣuṣa ābhāsamāgacchati|",
    "315:80": "paścimāyāṃ diśi sarvagandhaprabhāsavatyāṃ lokadhātau merupradīparājo nāma tathāgato'rhan samyaksaṃbuddhaḥ sārdhamasaṅgacittabodhisattvapramukhena sarvabodhisattvaparṣanmaṇḍalena cakṣuṣa ābhāsamāgacchati|",
    "315:81": "uttarāyāṃ diśi kāṣāyadhvajāyāṃ lokadhātau vajrapramardano nāma tathāgato'rhan samyaksaṃbuddhaḥ sārdhaṃ vajrapadavikrāmibodhisattvapramukhena sarvabodhisattvaparṣanmaṇḍalena cakṣuṣaābhāsamāgacchati|",
    "315:82": "uttarapūrvāyāṃ diśi sarvaratnarucirāyāṃ lokadhātau anilambhacakṣurvairocano nāma tathāgato'rhan samyaksaṃbuddhaḥ sārdhamanilambhasunirmitabodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati|",
    "315:83": "pūrvadakṣiṇāyāṃ diśi gandhārciḥprabhāsvarāyāṃ lokadhātau gandhapradīpo nāma tathāgato'rhan samyaksaṃbuddhaḥ sārdhaṃ sarvadharmadhātutalabhedaketurājabodhisattvapūrvaṃgamena bodhisattvaparṣanmaṇḍalena cakṣuṣa ābhāsamāgacchati|",
    "315:84": "dakṣiṇapaścimāyāṃ diśi sūryakesaranirbhāsāyāṃ lokadhātau samantamukhajñānavirocanaghoṣo nāma tathāgato'rhan samyaksaṃbuddhaḥ sārdhaṃ samantakusumārciḥpralambacūḍabodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati|",
    "315:85": "paścimottarāyāṃ diśi gandhālaṃkāraruciraśubhagarbhāyāṃ lokadhātāvapramāṇaguṇasāgaraprabho nāma tathāgato'rhan samyaksaṃbuddhaḥ sārdhamasaṅgakāyaraśmitejomatibodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati|",
    "315:86": "aghodiśi ratnasiṃhāvabhāsajvalanāyāṃ lokadhātau dharmadhātuvidyotitaraśmirnām tathāgato'rhan samyaksaṃbuddhaḥ sārdhaṃ dharmadhātvarcirvairocanasaṃbhavamatibodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati|",
    "315:87": "ūrdhvāyāṃ diśi lakṣaṇaruciravairocanāyāṃ lokadhātāvapratihataguṇakīrtivimokṣaprabharājo nāma tathāgato'rhan samyaksaṃbuddhaḥ sārdhamasaṅgabalavīryamatibodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati||",
    "315:88": "iti hi kulaputra,",
    "315:89": "etān daśa tathāgatān pramukhān kṛtvā daśasu dikṣu daśabuddhakṣetraparamāṇurajaḥsamāṃstathāgatānarhataḥ samyaksaṃbuddhān paśyāmi|",
    "315:90": "na ca te tathāgatā ihāgacchanti,",
    "315:91": "na cāhaṃ tatra gacchāmi|",
    "315:92": "yasyāṃ ca velāyāmicchāmi,",
    "315:93": "tasyāṃ velāyāṃ sukhāvatyāṃ lokadhātāvamitābhaṃ tathāgataṃ paśyāmi|",
    "315:94": "candanavatyāṃ lokadhātau vajrābhaṃ tathāgataṃ paśyāmi|",
    "315:95": "gandhavatyāṃ lokadhātau ratnābhaṃ tathāgataṃ paśyāmi|",
    "315:96": "padmavatyāṃ lokadhātau ratnapadmābhaṃ tathāgataṃ paśyāmi|",
    "315:97": "kanakavatyāṃ lokadhātau śāntābhaṃ tathāgataṃ paśyāmi|",
    "315:98": "abhiratyāṃ lokadhātau akṣobhyaṃ tathāgataṃ paśyāmi|",
    "315:99": "supratiṣṭhāyāṃ lokadhātau siṃhaṃ tathāgataṃ paśyāmi|",
    "315:100": "ādarśamaṇḍalanibhāsāyāṃ lokadhātau candrabuddhiṃ tathāgataṃ paśyāmi|",
    "315:101": "ratnaśrīhaṃsacitrāyāṃ lokadhātau vairocanaṃ tathāgataṃ paśyāmi|",
    "315:102": "iti hi kulaputra yasyāṃ yasyāṃ diśi yasyāṃ yasyāṃ lokadhātau yaṃ yameva tathāgataṃ draṣṭumākāṅkṣāmi,",
    "315:103": "taṃ tameva tathāgataṃ paśyāmi|",
    "315:104": "yasmin yasminnadhvani yasmin yasminnārambaṇe yasyāṃ yasyāṃ pūrvacayāyāṃ tathāgataṃ draṣṭumākāṅkṣāmi,",
    "315:105": "yasmin yasmin vikurvitakāraṇe yasmin yasmin sattvavinayakāraṇe yaṃ yaṃ tathāgataṃ draṣṭumākāṅkṣāmi,",
    "315:106": "taṃ tameva tathāgataṃ paśyāmi|",
    "315:107": "na ca te tathāgatā ihāgacchanti,",
    "315:108": "na cāhaṃ tatra gacchāmi|",
    "315:109": "so'haṃ kulaputra na kutaścidāgamanatāṃ tathāgatānāṃ prajānan,",
    "315:110": "na kvacidgamanatāṃ svakāyasya prajānan,",
    "315:111": "svapnopamavijñaptiṃ ca tathāgatānāṃ prajānan,",
    "315:112": "svapnasamavicāravijñaptiṃ svacittasya prajānan,",
    "315:113": "pratibhāsasamavijñaptiṃ ca tathāgatānāṃ prajānan,",
    "315:114": "acchodakabhājanavijñaptiṃ ca svacittasya prajānan,",
    "315:115": "māyākṛtarūpavijñaptiṃ ca tathāgatānāṃ prajānan,",
    "315:116": "māyopamavijñaptiṃ ca svacittasya prajānan,",
    "315:117": "pratiśrutkāgirighoṣānuravaṇatāṃ ca tathāgataghoṣasya prajānan,",
    "315:118": "pratiśrutkāsamavijñaptiṃ ca svacittasya prajānan,",
    "315:119": "evamanugacchāmi evamanusmarāmi svacittādhiṣṭhānaṃ bodhisattvānāṃ sarvabuddhadharma iti|",
    "315:120": "svacittādhiṣṭhānaṃ sarvabuddhakṣetrapariśuddhiḥ,",
    "315:121": "svacittādhiṣṭhānaṃ sarvabuddhabodhisattvacaryā,",
    "315:122": "svacittādhiṣṭhānaṃ sarvasattvaparipākavinayaḥ,",
    "315:123": "svacittādhiṣṭhānaṃ sarvabodhisattvapraṇidhānābhinirhāraḥ,",
    "315:124": "svacittādhiṣṭhānaṃ sarvajñatānagarānuprāptiḥ,",
    "315:125": "svacittādhiṣṭhānamacintyabodhisattvavimokṣavikrīḍanatā,",
    "315:126": "svacittādhiṣṭhānaṃ buddhabodhyabhisaṃbodhaḥ,",
    "315:127": "svacittādhiṣṭhānaṃ samantadharmadhātusamavasaraṇavṛṣabhitāvikurvitam,",
    "315:128": "svacittādhiṣṭhānaṃ sarvakalpasūkṣmasamavasaraṇajñānamiti||",
    "315:129": "tasya mama kulaputra evaṃ bhavati-svacittamevopastambhayitavyaṃ sarvakuśalamūlaiḥ|",
    "315:130": "svacittameva pariṣyandayitavyaṃ dharmameghaiḥ|",
    "315:131": "svacittameva pariśodhayitavyamārambaṇīyadharmebhyaḥ|",
    "315:132": "svacitameva dṛḍhīkartavyaṃ vīryeṇa|",
    "315:133": "svacittameva śamīkartavyaṃ kṣāntyā|",
    "315:134": "svacitameva praṇayitavyaṃ jñānānugameṣu|",
    "315:135": "svacittamevottāpayitavyaṃ prajñayā|",
    "315:136": "svacittamevābhinirhartavyaṃ vaśitāśu|",
    "315:137": "svacittamevavipulīkartavyaṃ buddhasamatāyām|",
    "315:138": "svacittamevāvabhāsayitavyāṃ daśatathāgatabalaiḥ|",
    "315:139": "etamahaṃ kulaputra asaṅgavyūhatathāgatavimokṣaṃ jānāmi āyūhāmi niryūhāmi|",
    "315:140": "kiṃ mayā śakyaṃ bodhisattvānāmasaṅgacittānāmasaṅgavihāragocarāṇāṃ pratyutpannasarvabuddhadharmasaṃmukhāvasthitasamādhipratilabdhānāmaparionirvāṇakoṭi-gatasaṃbodhimukhasamādhipratilabdhānāṃ tryadhvasamatānuprāptānāṃ samantatalasaṃbhedasamādhigocaravidhijñānāṃ sarvabuddhakṣetrasuvibhaktaśarīrāṇāmasaṃbhinnabuddhaviṣayavihāriṇāṃ sarvadigabhimukhagocarāṇāmaparāṅbhukhajñānamaṇḍalavyavalokanānāṃ caryā jñātuṃ guṇān vā vaktum,",
    "315:141": "yeṣāmātmabhāvasarvalokadhātusaṃvartavivartāḥ prajñāyante|",
    "315:142": "na caiṣāmātmani lokadhātuṣu vā dvayasaṃjñā pravartate||",
    "315:143": "gaccha kulaputra,",
    "315:144": "ihaiva dakṣiṇāpathe milaspharaṇaṃ nāma jambūdvīpaśīrṣam|",
    "315:145": "tatra sāradhvajo nāma bhikṣuḥ prativasati|",
    "315:146": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
    "315:147": "kathaṃ prayoktavyam||",
    "315:148": "atha khalu sudhanaḥ śreṣṭhidārako muktakasya śreṣṭhinaḥ pādau śirasābhivandya muktakaṃ śreṣṭhinamanekaśatasahasrakṛtvaḥ pradakṣiṇīkṛtya punaḥ punaravalokya muktakasya śreṣṭhino'saṃkhyān guṇānudānayan upavicārayan,",
    "315:149": "abhilaṣan,",
    "315:150": "avijahan rudan paridevan kalyāṇamitrasnehajātaḥ kalyāṇamitrapratiśaraṇaḥ kalyāṇamitrārāgaṇābhimukhaḥ kalyāṇamitrajñānamavikopayan kalyāṇamitrādhīnāṃ sarvajñatāṃ samanupaśyan kalyāṇamitrānugatāśayaḥ kalyāṇamitropāyasādhyopacāraḥ kalyāṇamitracetanāvaśartī,",
    "315:151": "mātṛsaṃjñī kalyāṇamitreṣu sarvāhitaparivarjanatayā,",
    "315:152": "pitṛsaṃjñī kalyāṇamitreṣu sarvakuśaladharmasaṃjananatayā,",
    "315:153": "muktakasya śreṣṭhino'ntikātprakrāntaḥ||6||"
}