{
  "S04n473:0": "16 puṇyaparyāyaparivartaḥ |",
  "S04n473:1": "asmin khalu punastathāgatāyuṣpramāṇanirdeśe nirdiśyamāne aprameyāṇāmasaṃkhyeyānāṃ sattvānāmarthaḥ kṛto'bhūt |",
  "S04n473:2": "atha khalu bhagavān maitreyaṃ bodhisattvaṃ mahāsattvamāmantrayate sma-asmin khalu punarajita tathāgatāyuṣpramāṇanirdeśadharmaparyāye nirdiśyamāne aṣṭaṣaṣṭigaṅgānadīvālukāsamānāṃ bodhisattvakoṭīnayutaśatasahasrāṇāmanutpattikadharmakṣāntirutpannā |",
  "S04n473:3": "ebhyaḥ sahasraguṇena yeṣāṃ bodhisattvānāṃ mahāsattvānāṃ dhāraṇīpratilambho'bhūt |",
  "S04n473:4": "anyeṣāṃ ca sāhasrikalokadhātuparamāṇurajaḥsamānāṃ bodhisattvānāṃ mahāsattvānāmimaṃ dharmaparyāyaṃ śrutvā asaṅgapratibhānatāpratilambho'bhūt |",
  "S04n473:5": "anyeṣāṃ ca dvisāhasrikalokadhātuparamāṇurajaḥsamānāṃ bodhisattvānāṃ mahāsattvānāṃ koṭīnayutaśatasahasraparivartāyā dhāraṇyāḥ pratilambho'bhūt |",
  "S04n473:6": "anye ca trisāhasrikalokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā avaivartyadharmacakraṃ pravartayāmāsuḥ |",
  "S04n473:7": "anye ca madhyamakalokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā vimalanirbhāsacakraṃ pravartayāmāsuḥ |",
  "S04n473:8": "anye ca kṣudrakalokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā aṣṭajāti[prati]baddhā abhūvan anuttarāyāṃ samyaksaṃbodhau |",
  "S04n473:9": "anye ca catuścāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā caturjātipratibaddhā abhūvan anuttarāyāṃ samyaksaṃbodhau |",
  "S04n473:10": "anye ca tricāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā trijātipratibaddhā abhūvan anuttarāyāṃ samyaksaṃbodhau |",
  "S04n473:11": "anye ca dvicāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā dvijātipratibaddhā abhūvannanuttarāyāṃ samyaksaṃbodhau |",
  "S04n473:12": "anye caikacāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā ekajātipratibaddhā abhūvannanuttarāyāṃ samyaksaṃbodhau |",
  "S04n473:13": "aṣṭatrisāhasramahāsāhasralokadhātuparamāṇurajaḥsamaiśca bodhisattvairmahāsattvairimaṃ dharmaparyāyaṃ śrutvā anuttarāyāṃ samyaksaṃbodhau cittānyutpāditāni ||",
  "S04n473:14": "atha samanantaranirdiṣṭe bhagavataiṣāṃ bodhisattvānāṃ mahāsattvānāṃ dharmābhisamaye pratiṣṭhāne,",
  "S04n473:15": "atha tāvadevoparivaihāyasādantarīkṣānmāndāravamahāmāndāravāṇāṃ puṣpāṇāṃ puṣpavarṣamabhipravṛṣṭam |",
  "S04n473:16": "teṣu ca lokadhātukoṭīnayutaśatasahasreṣu yāni tāni buddhakoṭīnayutaśatasahasrāṇyāgatya ratnavṛkṣamūleṣu siṃhāsanopaviṣṭāni,",
  "S04n473:17": "tāni sarvāṇi cāvakiranti sma,",
  "S04n473:18": "abhyavakiranti sma,",
  "S04n473:19": "abhiprakiranti sma |",
  "S04n473:20": "bhagavantaṃ ca śākyamuniṃ tathāgatamarhantaṃ samyaksaṃbuddhaṃ taṃ ca bhagavantaṃ prabhūtaratnaṃ tathāgatamarhantaṃ samyaksaṃbuddhaṃ parinirvṛtaṃ siṃhāsanopaviṣṭamavakiranti sma,",
  "S04n473:21": "abhyavakiranti sma,",
  "S04n473:22": "abhiprakiranti sma |",
  "S04n473:23": "taṃ ca sarvāvantaṃ bodhisattvagaṇaṃ tāścatasraḥ parṣado'vakiranti sma,",
  "S04n473:24": "abhyavakiranti sma,",
  "S04n473:25": "abhiprakiranti sma |",
  "S04n473:26": "divyāni ca candanāgarucūrṇānyantarīkṣāt pravarṣanti sma |",
  "S04n473:27": "upariṣṭāccāntarīkṣe vaihāyasaṃ mahādundubhayo'ghaṭṭitāḥ praṇedurmanojñamadhuragambhīranirghoṣāḥ |",
  "S04n473:28": "divyāni ca dūṣyayugmaśatasahasrāṇyupariṣṭādantarīkṣāt prapatanti sma |",
  "S04n473:29": "hārārdhahāramuktāhāramaṇiratnamahāratnāni copariṣṭādvaihāyasamantarīkṣe samantāt savāsu dikṣu pralambanti sma |",
  "S04n473:30": "samantācca anarghaprāptasya dhūpasya ghaṭikāsahasrāṇi ratnamayāni svayameva pravicaranti sma |",
  "S04n473:31": "ekaikasya ca tathāgatasya ratnamayīṃ chatrāvalīṃ yāvad brahmalokādupari vaihāyasamantarīkṣe bodhisattvā mahāsattvā dhārayāmāsuḥ |",
  "S04n473:32": "anena paryāyeṇa sarveṣāṃ teṣāmaprameyāṇāmasaṃkhyeyānāṃ buddhakoṭīnayutaśatasahasrāṇāṃ te bodhisattvā mahāsattvā ratnamayīṃ chatrāvalīṃ yāvadbrahmalokādupari vaihāyasamantarīkṣe dhārayāmāsuḥ |",
  "S04n473:33": "pṛthak pṛthag gāthābhinirhārairbhūtairbuddhastavaistāṃstathāgatānābhiṣṭuvanti sma ||",
  "S04n473:34": "atha khalu maitreyo bodhisattvo mahāsattvastasyāṃ velāyāmimā gāthā abhāṣata—",
  "S04n473:35": "āścarya dharmaḥ sugatena śrāvito",
  "S04n473:36": "na jātu asmābhiḥ śrutaiṣa pūrvam |",
  "S04n473:37": "mahātmatā yādṛśi nāyakānāṃ",
  "S04n473:38": "āyuṣpramāṇaṃ ca yathā anantam ||1 ||",
  "S04n473:39": "evaṃ ca dharmaṃ śruṇiyāna adya",
  "S04n473:40": "vibhajyamānaṃ sugatena saṃmukham |",
  "S04n473:41": "prītisphuṭāḥ prāṇasahasrakoṭyo",
  "S04n473:42": "ya aurasā lokavināyakasya ||2 ||",
  "S04n473:43": "avivartiyā keci sthitāgrabodhau",
  "S04n473:44": "keci sthitā dhāraṇiye varāyām |",
  "S04n473:45": "asaṅgapratibhāṇi sthitāśca kecit",
  "S04n473:46": "koṭīsahasrāya ca dhāraṇīye ||3 ||",
  "S04n473:47": "paramāṇukṣetrasya tathaiva cānye",
  "S04n473:48": "ye prasthitā uttamabuddhajñāne |",
  "S04n473:49": "kecicca jātībhi tathaiva cāṣṭabhi",
  "S04n473:50": "jinā bhaviṣyanti anantadarśinaḥ ||4 ||",
  "S04n473:51": "kecittu catvāri atikramitvā",
  "S04n473:52": "kecitribhiścaiva dvibhiśca anye |",
  "S04n473:53": "lapsyanti bodhiṃ paramārthadarśinaḥ",
  "S04n473:54": "śruṇitva dharmaṃ imu nāyakasya ||5 ||",
  "S04n473:55": "ke cāpi ekāya sthihitva jātyā",
  "S04n473:56": "sarvajña bhoṣyanti bhavāntareṇa |",
  "S04n473:57": "śruṇitva āyu imu nāyakasya",
  "S04n473:58": "etādṛśaṃ labdhu phalaṃ anāsravam ||6 ||",
  "S04n473:59": "aṣṭāna kṣetrāṇa yathā rajo bhavet",
  "S04n473:60": "evāpramāṇā gaṇanāya tattakāḥ |",
  "S04n473:61": "yāḥ sattvakoṭyo hi śruṇitva dharmaṃ",
  "S04n473:62": "utpādayiṃsū varabodhicittam ||7 ||",
  "S04n473:63": "etādṛśaṃ karma kṛtaṃ maharṣiṇā",
  "S04n473:64": "prakāśayantenima buddhabodhim |",
  "S04n473:65": "anantakaṃ yasya pramāṇu nāsti",
  "S04n473:66": "ākāśadhātū ca yathāprameyaḥ ||8 ||",
  "S04n473:67": "māndāravāṇāṃ ca pravarṣi varṣaṃ",
  "S04n473:68": "bahudevaputrāṇa sahasrakoṭyaḥ |",
  "S04n473:69": "śakrāśca brahmā yathā gaṅgavālikā",
  "S04n473:70": "ye āgatā kṣetrasahasrakoṭibhiḥ ||9 ||",
  "S04n473:71": "sugandhacūrṇāni ca candanasya",
  "S04n473:72": "agarusya cūrṇāni ca muñcamānāḥ |",
  "S04n473:73": "caranti ākāśi yathaiva pakṣī",
  "S04n473:74": "abhyokirantā vidhivajjinendrān ||10 ||",
  "S04n473:75": "upariṃ ca vaihāyasu dundubhīyo",
  "S04n473:76": "ninādayanto madhurā aghaṭṭitāḥ |",
  "S04n473:77": "divyāna dūṣyāṇa sahasrakoṭyaḥ",
  "S04n473:78": "kṣipanti bhrāmenti ca nāyakānām ||11 ||",
  "S04n473:79": "anarghamūlyasya ca dhūpanasya",
  "S04n473:80": "ratnāmayī ghaṭikasahasrakoṭyaḥ |",
  "S04n473:81": "svayaṃ samantena viceru tatra",
  "S04n473:82": "pūjārtha lokādhipatisya tāyinaḥ ||12 ||",
  "S04n473:83": "uccān mahantān ratanāmayāṃśca",
  "S04n473:84": "chatrāṇa koṭīnayutānanantān |",
  "S04n473:85": "dhārantime paṇḍita bodhisattvāḥ",
  "S04n473:86": "avataṃsakān yāvat brahmalokāt ||13 ||",
  "S04n473:87": "savaijayantāṃśca sudarśanīyān",
  "S04n473:88": "dhvajāṃśca oropayi nāyakānām |",
  "S04n473:89": "gāthāsahasraiśca abhiṣṭuvanti",
  "S04n473:90": "prahṛṣṭacittāḥ sugatasya putrāḥ ||14 ||",
  "S04n473:91": "etādṛśāścaryaviśiṣṭa adbhutā",
  "S04n473:92": "vicitra dṛśyantimi adya nāyakāḥ |",
  "S04n473:93": "āyuṣpramāṇasya nidarśanena",
  "S04n473:94": "prāmodyalabdhā imi sarvasattvāḥ ||15 ||",
  "S04n473:95": "vipulo'dya artho daśasū diśāsu",
  "S04n473:96": "ghoṣaśca abhyudgatu nāyakānām |",
  "S04n473:97": "saṃtarpitāḥ prāṇasahasrakoṭyaḥ",
  "S04n473:98": "kuśalena bodhāya samanvitāśca ||16 ||",
  "S04n473:99": "atha khalu bhagavān maitreyaṃ bodhisattvaṃ mahāsattvamāmantrayate sma-yairajita asmiṃstathāgatāyuṣpramāṇanirdeśadharmaparyāye nirdiśyamāne sattvairekacittotpādikāpyadhimuktirutpāditā,",
  "S04n473:100": "abhiśraddadhānatā vā kṛtā,",
  "S04n473:101": "kiyatte kulaputrā vā kuladuhitaro vā puṇyaṃ prasavantīti tacchṛṇu,",
  "S04n473:102": "sādhu ca suṣṭhu ca manasi kuru |",
  "S04n473:103": "bhāṣiṣye'haṃ yāvat puṇyaṃ prasavantīti |",
  "S04n473:104": "tadyathāpi nāma ajitakaścideva kulaputro vā kuladuhitā vā anuttarāṃ samyaksaṃbodhimabhikāṅkṣamāṇaḥ pañcasu pāramitāsvaṣṭau kalpakoṭīnayutaśatasahasrāṇi caret |",
  "S04n473:105": "tadyathā dānapāramitāyāṃ śīlapāramitāyāṃ kṣāntipāramitāyāṃ vīryapāramitāyāṃ dhyānapāramitāyāṃ virahitaḥ prajñāpāramitayā,",
  "S04n473:106": "yena ca ajita kulaputreṇa vā kuladuhitrā vā imaṃ tathāgatāyuṣpramāṇanirdeśaṃ dharmaparyāyaṃ śrutvā ekacittotpādikāpyadhimuktirutpāditā abhiśraddadhānatā vā kṛtā,",
  "S04n473:107": "asya puṇyābhisaṃskārasya kuśalābhisaṃskārasya asau paurvakaḥ puṇyābhisaṃskāraḥ kuśalābhisaṃskāraḥ pañcapāramitāpratisaṃyukto'ṣṭakalpakoṭīnayutaśatasahasrapariniṣpannaḥ śatatamīmapi kalāṃ nopayāti,",
  "S04n473:108": "sahasratamīmapi śatasahasratamīmapi koṭīśatasahasratamīmapi koṭīnayutasahasratamīmapi koṭīnayutaśatasahasratamīmapi kalāṃ nopayāti,",
  "S04n473:109": "saṃkhyāmapi kalāmapi gaṇanāmapi upamāmapi upanisāmapi na kṣamate |",
  "S04n473:110": "evaṃrūpeṇa ajita puṇyābhisaṃskāreṇa samanvāgataḥ kulaputro vā kuladuhitā vā vivartate'nuttarāyāḥ samyaksaṃbodheriti naitat sthānaṃ vidyate ||",
  "S04n473:111": "atha khalu bhagavāṃstasyāṃ velāyāmimā gāthā abhāṣata-",
  "S04n473:112": "yaśca pāramitāḥ pañca samādāyehi vartate |",
  "S04n473:113": "idaṃ jñānaṃ gaveṣanto buddhajñānamanuttaram ||17 ||",
  "S04n473:114": "kalpakoṭīsahasrāṇi aṣṭau pūrṇāni yujyate |",
  "S04n473:115": "dānaṃ dadanto buddhebhyaḥ śrāvakebhyaḥ punaḥ punaḥ ||18 ||",
  "S04n473:116": "pratyekabuddhāṃstarpento bodhisattvāna koṭiyaḥ |",
  "S04n473:117": "khādyabhojyānnapānehi vastraśayyāsanehi ca ||19 ||",
  "S04n473:118": "pratiśrayān vihārāṃśca candanasyeha kārayet |",
  "S04n473:119": "ārāmān ramaṇīyāṃśca caṃkramasthānaśobhitān ||20 ||",
  "S04n473:120": "etādṛśaṃ daditvāna dānaṃ citra bahūvidham |",
  "S04n473:121": "kalpakoṭīsahasrāṇi datvā bodhāya nāmayet ||21 ||",
  "S04n473:122": "punaśca śīlaṃ rakṣeta śuddhaṃ saṃbuddhavarṇitam |",
  "S04n473:123": "akhaṇḍaṃ saṃstutaṃ vijñairbuddhajñānasya kāraṇāt ||22 ||",
  "S04n473:124": "punaśca kṣānti bhāveta dāntabhūmau pratiṣṭhitaḥ |",
  "S04n473:125": "dhṛtimān smṛtimāṃścaiva paribhāṣāḥ kṣame bahūḥ ||23 ||",
  "S04n473:126": "ye copalambhikāḥ sattvā adhimāne pratiṣṭhitāḥ |",
  "S04n473:127": "kutsanaṃ ca sahetteṣāṃ buddhajñānasya kāraṇāt ||24 ||",
  "S04n473:128": "nityodyuktaśca vīryasmin abhiyukto dṛḍhasmṛtiḥ |",
  "S04n473:129": "ananyamanasaṃkalpo bhaveyā kalpakoṭiyaḥ ||25 ||",
  "S04n473:130": "araṇyavāsi tiṣṭhanto caṃkramaṃ abhiruhya ca |",
  "S04n473:131": "styānamiddhaṃ ca varjitvā kalpakoṭyo hi yaścaret ||26 ||",
  "S04n473:132": "yaśca dhyāyī mahādhyāyī dhyānārāmaḥ samāhitaḥ |",
  "S04n473:133": "kalpakoṭyaḥ sthito dhyāyet sahasrāṇyaṣṭanūnakāḥ ||27 ||",
  "S04n473:134": "tena dhyānena so vīraḥ prārthayed bodhimuttamām |",
  "S04n473:135": "ahaṃ syāmiti sarvajño dhyānapāramitāṃ gataḥ ||28 ||",
  "S04n473:136": "yacca puṇyaṃ bhavetteṣāṃ niṣevitvā imāṃ kriyām |",
  "S04n473:137": "kalpakoṭīsahasrāṇi ye pūrvaṃ parikīrtitāḥ ||29 ||",
  "S04n473:138": "āyuṃ ca mama yo śrutvā strī vāpi puruṣo'pi vā |",
  "S04n473:139": "ekakṣaṇaṃ pi śraddhāti idaṃ puṇyamanantakam ||30 ||",
  "S04n473:140": "vicikitsāṃ ca varjitvā iñjitā manyitāni ca |",
  "S04n473:141": "adhimucyenmuhūrtaṃ pi phalaṃ tasyedamīdṛśam ||31 ||",
  "S04n473:142": "bodhisattvāśca ye bhonti caritāḥ kalpakoṭiyaḥ |",
  "S04n473:143": "na te trasanti śrutvedaṃ mama āyuracintiyam ||32 ||",
  "S04n473:144": "mūrdhena ca namasyanti ahamapyedṛśo bhavet |",
  "S04n473:145": "anāgatasminnadhvāni tāreyaṃ prāṇikoṭiyaḥ ||33 ||",
  "S04n473:146": "yathā śākyamunirnāthaḥ śākyasiṃho mahāmuniḥ |",
  "S04n473:147": "bodhimaṇḍe niṣīditvā siṃhanādamidaṃ nadet ||34 ||",
  "S04n473:148": "ahamapyanāgate'dhvāni satkṛtaḥ sarvadehinām |",
  "S04n473:149": "bodhimaṇḍe niṣīditvā āyuṃ deśeṣyamīdṛśam ||35 ||",
  "S04n473:150": "adhyāśayena saṃpannāḥ śrutādhārāśca ye narāḥ |",
  "S04n473:151": "saṃdhābhāṣyaṃ vijānanti kāṅkṣā teṣāṃ na vidyate ||36 ||",
  "S04n473:152": "punaraparamajita ya imaṃ tathāgatāyuṣpramāṇanirdeśaṃ dharmaparyāyaṃ śrutvā avataredadhimucyeta avagāheta avabudhyeta,",
  "S04n473:153": "so'smādaprameyataraṃ puṇyābhisaṃskāraṃ prasaved buddhajñānasaṃvartanīyam |",
  "S04n473:154": "kaḥ punarvādo ya imamevaṃrūpaṃ dharmaparyāyaṃ śṛṇuyācchrāvayeta vācayeda dhārayedvā likhedvā likhāpayedvā pustakagataṃ vā satkuryāt,",
  "S04n473:155": "gurukuryānmānayet pūjayet satkārayedvā puṣpadhūpagandhamālyavilepanacūrṇacīvaracchatradhvajapātakābhistailapradīpairvā ghṛtapradīpairvā gandhatailapradīpairvā,",
  "S04n473:156": "bahutaraṃ puṇyābhisaṃskāraṃ prasaved buddhajñānasaṃvartanīyam ||",
  "S04n473:157": "yadā ca ajita sa kulaputro vā kuladuhitā vā imaṃ tathāgatāyuṣpramāṇanirdeśaṃ dharmaparyāya śrutvā adhyāśayenādhimucyate,",
  "S04n473:158": "tadā tasyedamadhyāśayalakṣaṇaṃ veditavyam-yaduta gṛdhrakūṭaparvatagataṃ māṃ dharmaṃ nirdeśayantaṃ drakṣyati bodhisattvagaṇaparivṛtaṃ bodhisattvagaṇapuraskṛtaṃ śrāvakasaṃghamadhyagatam |",
  "S04n473:159": "idaṃ ca me buddhakṣetraṃ sahāṃ lokadhātuṃ vaiḍūryamayīṃ samaprastarāṃ drakṣyati suvarṇasūtrāṣṭāpadavinaddhāṃ ratnavṛkṣairvicitritām |",
  "S04n473:160": "kūṭāgāraparibhogeṣu ca atra bodhisattvān nivasato drakṣyati |",
  "S04n473:161": "idamajita adhyāśayenādhimuktasya kulaputrasya vā kuladuhiturvā adhyāśayalakṣaṇaṃ veditavyam ||",
  "S04n473:162": "api tu khalu punarajita tānapyahamadhyāśayādhimuktān kulaputrān vadāmi,",
  "S04n473:163": "ye tathāgatasya parinirvṛtasya imaṃ dharmaparyāyaṃ śrutvā na pratikṣepsyanti uttari cābhyanumodayiṣyanti |",
  "S04n473:164": "kaṃḥ punarvādo ye dhārayiṣyanti vācayiṣyanti |",
  "S04n473:165": "tatastathāgataṃ soṃ'sena pariharati ya imaṃ dharmaparyāyaṃ pustakagataṃ kṛtvā aṃsena pariharati |",
  "S04n473:166": "na me tenājita kulaputreṇa vā kuladuhitrā vā stūpāḥ kartavyāḥ,",
  "S04n473:167": "na vihārā kartavyāḥ,",
  "S04n473:168": "na bhikṣusaṃghāya glānapratyayabhaiṣajyapariṣkārāstenānupradeyā bhavanti |",
  "S04n473:169": "tatkasya hetoḥ?",
  "S04n473:170": "kṛtā me tena ajita kulaputreṇa vā kuladuhitrā vā śarīreṣu śarīrapūjā,",
  "S04n473:171": "saptaratnamayāśca stūpāḥ kāritāḥ,",
  "S04n473:172": "yāvad brahmalokamuccaistvena anupūrvapariṇāhena sacchatraparigrahāḥ savaijayantīkā ghaṇṭāsamudgānuratāḥ,",
  "S04n473:173": "teṣāṃ ca śarīrastūpānāṃ vividhāḥ satkārāḥ kṛtā nānāvidhairdivyairmānuṣyakaiḥ puṣpadhūpagandhamālyavilepanacūrṇacīvaracchatradhvajapatākāvaijayantībhirvividhama-dhuramanojñapaṭupaṭahadundubhimahādundubhibhirvādyatālaninādarnirghoṣaśabdairnānāvidhaiśca gītanṛtyalāsyaprakārairbahubhiraparimitairbahvaprameyāṇi kalpakoṭīnayutaśatasahasrāṇi satkāraḥ kṛto bhavati |",
  "S04n473:174": "imaṃ dharmaparyāyaṃ mama parinirvṛtasya dhārayitvā vācayitvā likhitvā prakāśayitvā vihārā api tena ajita kṛtā bhavanti vipulā vistīrṇāḥ |",
  "S04n473:175": "pragṛhītāśca lohitacandanamayā dvātriṃśatprāsādā aṣṭatalā bhikṣusahasrāvāsāḥ |",
  "S04n473:176": "ārāmapuṣpopaśobhitāścaṃkramavanopetāḥ śayanāsanopastabdhāḥ khādyabhojyānnapānaglānapratyayabhaiṣajyapariṣkāraparipūrṇāḥ sarvasukhopadhānapratimaṇḍitāḥ |",
  "S04n473:177": "te ca bahvaprameyā yaduta śataṃ vā sahasraṃ vā śatasahasraṃ vā koṭī vā koṭīśataṃ vā koṭīsahasraṃ vā koṭiśatasahasraṃ vā koṭīnayutaśatasahasraṃ vā |",
  "S04n473:178": "te ca mama saṃmukhaṃ śrāvakasaṃghasya niryātitāḥ,",
  "S04n473:179": "te ca mayā paribhuktā veditavyāḥ |",
  "S04n473:180": "ya imaṃ dharmaparyāyaṃ tathāgatasya parinirvṛtasya dhārayedvā vācayedvā deśayedvā likhedvā lekhayedvā,",
  "S04n473:181": "tadanenāhamajitaparyāyeṇa evaṃ vadāmi-na me tena parinirvṛtasya dhātustūpāḥ kārayitavyāḥ,",
  "S04n473:182": "na saṃghapūjā |",
  "S04n473:183": "kaḥ punarvādo'jita ya imaṃ dharmaparyāyaṃ dhārayan dānena vā saṃpādayecchīlena vā kṣāntyā vā vīryeṇa vā dhyānena vā prajñayā vā saṃpādayet,",
  "S04n473:184": "bahutaraṃ puṇyābhisaṃskāraṃ sa kulaputro vā kuladuhitā vā prasaved buddhajñānasaṃvartanīyamaprameyamasaṃkhyeyamaparyantam |",
  "S04n473:185": "tadyathāpi nāma ajita ākāśa dhāturaparyantaḥ pūrvadakṣiṇapaścimottarādharordhvāsu dikṣu vidikṣu,",
  "S04n473:186": "evamaprameyāsaṃkhyeyān sa kulaputro vā kuladuhitā vā puṇyābhisaṃskārān prasaved buddhajñānasaṃvartanīyān ya imaṃ dharmaparyāyaṃ dhārayedvā vācayedvā deśayedvā likhedvā likhāpayedvā |",
  "S04n473:187": "tathāgatacaityasatkārārthaṃ ca abhiyukto bhavet,",
  "S04n473:188": "tathāgataśrāvakāṇāṃ ca varṇaṃ bhāṣeta,",
  "S04n473:189": "bodhisattvānāṃ ca mahāsattvānāṃ guṇakoṭīnayutaśatasahasrāṇi parikīrtayet,",
  "S04n473:190": "pareṣāṃ ca saṃprakāśayet,",
  "S04n473:191": "kṣāntyā ca saṃpādayet,",
  "S04n473:192": "śīlavāṃśca bhavet,",
  "S04n473:193": "kalyāṇadharmaḥ sukhasaṃvāsaḥ kṣāntaśca bhavet,",
  "S04n473:194": "dāntaśca bhavedanabhyasūyakaśca,",
  "S04n473:195": "apagatakrodhamanaskāro'vyāpannamanaskāraḥ smṛtimāṃśca sthāmavāṃśca bhavet,",
  "S04n473:196": "vīryavāṃśca nityābhiyuktaśca bhavet,",
  "S04n473:197": "buddhadharmaparyeṣṭyā dhyāyī ca bhavet,",
  "S04n473:198": "pratisaṃlayanagurukaḥ pratisaṃlayanabahulaśca praśnaprabhedakuśalaśca bhavet,",
  "S04n473:199": "praśnakoṭīnayutaśatasahasrāṇāṃ visarjayitā |",
  "S04n473:200": "yasya kasyacidajita bodhisattvasya mahāsattvasya imaṃ dharmaparyāyaṃ tathāgatasya parinirvṛtasya dhārayataḥ ime evaṃrūpā guṇā bhaveyurye mayā parikīrtitāḥ,",
  "S04n473:201": "so'jita kulaputro vā kuladuhitā vā evaṃ veditavyaḥ-bodhimaṇḍasaṃprasthito'yaṃ kulaputro vā kuladuhitā vā bodhimabhisaṃboddhuṃ bodhivṛkṣamūlaṃ gacchati |",
  "S04n473:202": "yatra ca ajita sa kulaputro vā kuladuhitā vā tiṣṭhedvā niṣīdedvā caṃkramedvā,",
  "S04n473:203": "tatra ajita tathāgatamuddiśya caityaṃ kartavyam,",
  "S04n473:204": "tathāgatastūpo'yamiti ca sa vaktavyaḥ sadevakena lokeneti ||",
  "S04n473:205": "atha khalu bhagavāṃstasyāṃ velāyāmimā gāthā abhāṣata—",
  "S04n473:206": "puṇyaskandho aparyanto varṇito me punaḥ punaḥ |",
  "S04n473:207": "ya idaṃ dhārayetsūtraṃ nirvṛte naranāyake ||37 ||",
  "S04n473:208": "pūjāśca me kṛtāstena dhātustūpāśca kāritāḥ |",
  "S04n473:209": "ratnāmayā vicitrāśca darśanīyaḥ suśobhanāḥ ||38 ||",
  "S04n473:210": "brahmalokasamā uccā chatrāvalibhiranvitāḥ |",
  "S04n473:211": "pariṇāhavantaḥ śrīmanto vaijayantīsamanvitāḥ ||39 ||",
  "S04n473:212": "paṭughaṇṭā raṇantaśca paṭṭadāmopaśobhitāḥ |",
  "S04n473:213": "vāteritāstathā ghaṇṭā śobhanti jinadhātuṣu ||40 ||",
  "S04n473:214": "pūjā ca vipulā teṣāṃ puṣpagandhavilepanaiḥ |",
  "S04n473:215": "kṛtā vādyaiśca vastraiśca dundubhībhiḥ punaḥ puna ||41 ||",
  "S04n473:216": "madhurā vādyabhāṇḍā ca vāditā teṣu dhātuṣu |",
  "S04n473:217": "gandhatailapradīpāśca dattāste'pi samantataḥ ||42 ||",
  "S04n473:218": "ya idaṃ dhārayet sūtraṃ kṣayakāli ca deśayet |",
  "S04n473:219": "īdṛśī me kṛtā tena vividhā pūjanantikā ||43 ||",
  "S04n473:220": "agrā vihārakoṭyo'pi bahuścandanakāritāḥ |",
  "S04n473:221": "dvātriṃśatī ca prāsādā uccaistvenāṣṭavattalāḥ ||44 ||",
  "S04n473:222": "śayyāsanairupastabdhāḥ khādyabhojyaiḥ samanvitāḥ |",
  "S04n473:223": "praveṇī praṇīta prajñaptā āvāsāśca sahasraśaḥ ||45 ||",
  "S04n473:224": "ārāmāścaṃkramā dattāḥ puṣpārāmopaśobhitāḥ |",
  "S04n473:225": "bahu ucchadakāścaiva bahurūpavicitritāḥ ||46 ||",
  "S04n473:226": "saṃghasya vividhā pūjā kṛtā me tena saṃmukham |",
  "S04n473:227": "ya idaṃ dhārayetsūtraṃ nirvṛtasmin vināyake ||47 ||",
  "S04n473:228": "adhimuktisāro yo syādato bahutaraṃ hi saḥ |",
  "S04n473:229": "puṇyaṃ labheta yo etatsūtraṃ vācellikheta vā ||48 ||",
  "S04n473:230": "likhāpayennaraḥ kaścit suniruktaṃ ca pustake |",
  "S04n473:231": "pustakaṃ pūjayettacca gandhamālyavilepanaiḥ ||49 ||",
  "S04n473:232": "dīpaṃ ca dadyādyo nityaṃ gandhatailasya pūritam |",
  "S04n473:233": "jātyutpalātimuktaiśca prakaraiścampakasya ca ||50 ||",
  "S04n473:234": "kuryādetādṛśīṃ pūjāṃ pustakeṣu ca yo naraḥ |",
  "S04n473:235": "bahu prasavate puṇyaṃ pramāṇaṃ yasya no bhavet ||51 ||",
  "S04n473:236": "yathaivākāśadhātau hi pramāṇaṃ nopalabhyate ||",
  "S04n473:237": "diśāsu daśasū nityaṃ puṇyaskandho'yamīdṛśaḥ ||52 ||",
  "S04n473:238": "kaḥ punarvādo yaśca syāt kṣānto dāntaḥ samāhitaḥ |",
  "S04n473:239": "śīlavāṃścaiva dhyāyī ca pratisaṃlānagocaraḥ ||53 ||",
  "S04n473:240": "akrodhano apiśunaścaityasmin gaurave sthitaḥ |",
  "S04n473:241": "bhikṣūṇāṃ praṇato nityaṃ nādhimānī na cālasaḥ ||54 ||",
  "S04n473:242": "prajñavāṃścaiva dhīraśca praśnaṃ pṛṣṭo na kupyati |",
  "S04n473:243": "anulomaṃ ca deśeti kṛpābuddhī ca prāṇiṣu ||55 ||",
  "S04n473:244": "ya īdṛśo bhavetkaścid yaḥ sūtraṃ dhārayedidam |",
  "S04n473:245": "na tasya puṇyaskandhasya pramāṇamupalabhyate ||56 ||",
  "S04n473:246": "yadi kaścinnaraḥ paśyedīdṛśaṃ dharmabhāṇakam |",
  "S04n473:247": "dhārayantamidaṃ sūtraṃ kuryādvai tasya satkriyām ||57 ||",
  "S04n473:248": "divyaiśca puṣpaistatha okireta",
  "S04n473:249": "divyaiśca vastrairabhicchādayeta |",
  "S04n473:250": "mūrdhena vanditva ca tasya pādau",
  "S04n473:251": "tathāgato'yaṃ janayeta saṃjñām ||58 ||",
  "S04n473:252": "dṛṣṭvā ca taṃ cintayi tasmi kāle",
  "S04n473:253": "gamiṣyate eṣa drumasya mūlam |",
  "S04n473:254": "budhyiṣyate bodhimanuttarāṃ śivāṃ",
  "S04n473:255": "hitāya lokasya sadevakasya ||59 ||",
  "S04n473:256": "yasmiṃśca so caṃkrami tādṛśo viduḥ",
  "S04n473:257": "tiṣṭheta vā yatra niṣīdayedvā |",
  "S04n473:258": "śayyāṃ ca kalpeya kahiṃci dhīro",
  "S04n473:259": "bhāṣantu gāthāṃ pi tu ekasūtrāt ||60 ||",
  "S04n473:260": "yasmiṃśca stūpaṃ puruṣottamasya",
  "S04n473:261": "kārāpayeccitrasudarśanīyam |",
  "S04n473:262": "uddiśya buddhaṃ bhagavanta nāyakaṃ",
  "S04n473:263": "pūjāṃ ca citrāṃ tahi kārayettathā ||61 ||",
  "S04n473:264": "mayā sa bhuktaḥ pṛthivīpradeśo",
  "S04n473:265": "mayā svayaṃ caṃkramitaṃ ca tatraṃ |",
  "S04n473:266": "tatropaviṣṭo ahameva ca syāṃ",
  "S04n473:267": "yatra sthitaḥ so bhavi buddhaputraḥ ||62 ||",
  "S04n473:268": "iti śrīsaddharmapuṇḍarīke dharmaparyāye puṇyaparyāyaparivarto nāma ṣoḍaśamaḥ ||"
}