{
  "S08n736:0": "CHAPTER 23",
  "S08n736:1": "SARVA-KALPOPAYA-SIDDHI-VIDHI-VISTARA-TANTRA",
  "S08n736:2": "atha vajrapāṇirmahābrodhisatva idaṃ sarvatathāgatamahātatvavidhivistaratantramudājahāra |",
  "S08n736:3": "tatra prathamaṃ tāvat mahāmudrottamasiddhitantraṃ bhavati |",
  "S08n736:4": "tathāgatamahāmudrāṃ badhvā sarvakhadhātuṣu |",
  "S08n736:5": "buddhabimbānadhiṣṭhāya svahṛdistu praveśayet ||1 ||",
  "S08n736:6": "ihaiva janmani varaṃ yadīccheduttamaṃ śivaṃ |",
  "S08n736:7": "buddhatvaṃ tena kāmedaṃ na cet siddhiryathopari ||2 ||",
  "S08n736:8": "mahāmudrāṃ samādhāya mahātatvamudāharan |",
  "S08n736:9": "padaśaḥ sarvamevāhaṃ bhāvayetsatvayogataḥ ||1 ||",
  "S08n736:10": "ihaiva janmani padaṃ yadīcchet sauritvaṃ śubhaṃ |",
  "S08n736:11": "ātmanastena kāmedaṃ na cetsiddhiryathopari ||2 ||",
  "S08n736:12": "atha samayamudrottamasiddhitantraṃ bhavati |",
  "S08n736:13": "yathā vajradharaḥ siddhastathāhamiti bhāvayan |",
  "S08n736:14": "buddhasauritvamāpnoti na cetsiddhiryathoparī- ||ti ||",
  "S08n736:15": "atha dharmamudrottamasiddhitantraṃ bhavati |",
  "S08n736:16": "svabhāvaśuddhyā vācā vai sarvadharmā iti brūvan |",
  "S08n736:17": "buddhasauritvamāpnoti na cetsiddhiryathoparī- ||ti ||",
  "S08n736:18": "atha karmamudrottamasiddhitantraṃ bhavati |",
  "S08n736:19": "sarvasya sarvaśuddhitvātsarvakarmāṇi śodhayan |",
  "S08n736:20": "buddhasauritvamāpnoti na cetsiddhiryathoparī- ||ti ||",
  "S08n736:21": "tathāgatakulottamasiddhayaḥ ||",
  "S08n736:22": "atha vajrapāṇiḥ svakulottamasiddhitantramudājahāra |",
  "S08n736:23": "buddhājñāṃ sarvasatvārthāt sarvasiddhiprayogataḥ |",
  "S08n736:24": "sādhayaṃstu mahāmudrāṃ buddhatvamiha janmanī- ||ti ||",
  "S08n736:25": "atha samayottamasiddhitantraṃ bhavati |",
  "S08n736:26": "yathā vajradharaḥ siddhistathāhamiti bhāvayan |",
  "S08n736:27": "mahāmudrāprayogeṇa kṣaṇātsauritvamāpnuta || iti ||",
  "S08n736:28": "atha dharmamudrottamasiddhitantraṃ bhavati |",
  "S08n736:29": "anakṣareṣu dharmeṣu prapañco na hi vidyate |",
  "S08n736:30": "imaṃ vadaṃstu dharmāgrīṃ bhāvayan sauritāṃ brajed || iti ||",
  "S08n736:31": "atha karmamudrottamasiddhitantraṃ bhavati |",
  "S08n736:32": "yatkaroti hi karma vai śubhaṃ vā yadi vāśubhaṃ |",
  "S08n736:33": "niryātayaṃ jineṣvastu kṣaṇātsauritāṃ vrajed || iti ||",
  "S08n736:34": "atha vajrapāṇirmahābodhisatvaḥ padmakulottamasiddhitantramudājahāra |",
  "S08n736:35": "tatra prathamantāvanmahāmudrottamasiddhitantraṃ bhavati |",
  "S08n736:36": "rāgaḥ śuddhaḥ svabhāvena tīrthikairavasanyate |",
  "S08n736:37": "tasyāvirāgo dharmo'smiṃ mahāyāne tu sidhyatī- ||ti ||",
  "S08n736:38": "atha samayamudrottamasiddhitantraṃ bhavati |",
  "S08n736:39": "abhyasaṃstu mahāmaitrīn samādhidṛḍhayogataḥ |",
  "S08n736:40": "spharedvidhivadyogāt kṣaṇātsauritvamāpnuyād || iti ||",
  "S08n736:41": "atha dharmamudrottamasiddhitantraṃ bhavati |",
  "S08n736:42": "svabhāvaśuddhaḥ saṃrāga iti brūyādimaṃ nayaṃ |",
  "S08n736:43": "rāgapāramitāprāpte kṣaṇātsauritvamāpnuyād || iti ||",
  "S08n736:44": "atha karmamudrottamasiddhitantraṃ bhavati |",
  "S08n736:45": "darśanasparśanābhyāṃ tu śravaṇasmaraṇena vā |",
  "S08n736:46": "syāmahaṃ sarvasatvānāṃ sarvaduḥkhāntakasthitir || iti ||",
  "S08n736:47": "atha vajrapāṇirmahābodhisatvo maṇikulottamasiddhitantramudājahāra |",
  "S08n736:48": "tatra mahāmudrottamasiddhitantraṃ bhavati |",
  "S08n736:49": "sarvabuddhābhiṣeko'haṃ bhaveyaṃ vajragarbhavat |",
  "S08n736:50": "bhāvayaṃ vibhāvayan vai kṣaṇātsauritvamāpnuta || iti ||",
  "S08n736:51": "atha samayamudrottamasiddhitantraṃ bhavati |",
  "S08n736:52": "bhaveyaṃ sarvasatvānāṃ sarvāśāparipūrakaḥ |",
  "S08n736:53": "ākāśagarbhasadṛśaḥ kṣaṇātsauritvamāpnuta || iti ||",
  "S08n736:54": "atha dharmamudrottamasiddhitantraṃ bhavati |",
  "S08n736:55": "ātmanastu samutsṛjya dhanadānān suharṣitaḥ |",
  "S08n736:56": "vadan dharmamayīṃ mudrāmiha sauritvamāpnuta || iti ||",
  "S08n736:57": "atha karmamudrottamasiddhitantraṃ bhavati |",
  "S08n736:58": "dāridrāṇāṃ hitārthāya dhanotpādane tatparaḥ |",
  "S08n736:59": "udyogātsauritāṃ yāti na cetsiddhiryathoparī- ||ti ||",
  "S08n736:60": "sarvakulamudrāṇāṃ buddhabodhisatvottamasiddhyavāptividhivistaraḥ ||",
  "S08n736:61": "atha vajrapāṇirmahābodhisatvaḥ punarapi sarvatathāgata[samayasi]ddhitantramudājahāra |",
  "S08n736:62": "tatrāyaṃ sarvatathāgatasamayasiddhitantraṃ bhavati |",
  "S08n736:63": "yasya rāgasamāpattistasya rāgeṇa śodhayet |",
  "S08n736:64": "iti buddhanmahāmudrā jñānasya samayaḥ smṛtaḥ ||",
  "S08n736:65": "atha tathāgatakulasamayasiddhitantraṃ bhavati |",
  "S08n736:66": "kāmānāmavirāgastu samayaḥ sumahānayaṃ |",
  "S08n736:67": "tathāgatakulaśuddho'nātikramyo jinairapi ||",
  "S08n736:68": "atha vajrakulasamayasiddhitantraṃ bhavati |",
  "S08n736:69": "akrodhasyāpi satvārthānmahākrodhapradarśanaṃ |",
  "S08n736:70": "mahāvajrakule tveṣa samayo duratikramaḥ ||",
  "S08n736:71": "atha padmakulasamayasiddhitantraṃ bhavati |",
  "S08n736:72": "svabhāvaśuddhijñānena tasya kāryaṃ sa karoti |",
  "S08n736:73": "mahāpadmakule tveṣa samayo duratikramaḥ ||",
  "S08n736:74": "atha ratnakulasamayasiddhitantraṃ bhavati |",
  "S08n736:75": "alpatve vā bahutve vā yathābhirucitaṃ punaḥ |",
  "S08n736:76": "avaśyo divasaḥ kāryo dānena samayo hyayam || iti ||",
  "S08n736:77": "sarvakulasamayavidhivistaratantraṃ ||",
  "S08n736:78": "atha vajrapāṇirmahābodhisatvaḥ sarvatathāgatadharmamudrājñānasiddhitantramudājahāra |",
  "S08n736:79": "tatreyaṃ sarvatathāgatadharmasiddhitantra bhavati |",
  "S08n736:80": "buddho dharma iti khyāta ityuktvā dharmatākṣaraṃ |",
  "S08n736:81": "buddhadharmamahāmudrājñānasya paramanayaṃ ||",
  "S08n736:82": "tatredaṃ tathāgatakuladharmasiddhitantraṃ |",
  "S08n736:83": "rāgācchraddhatarannāsti dharmaḥ sarvasukhapradaḥ |",
  "S08n736:84": "tathāgatakulepyeṣa dharmaḥ siddhikaraḥ paraḥ ||",
  "S08n736:85": "tatredaṃ vajrakuladharmasiddhitantraṃ |",
  "S08n736:86": "buddhājñācchodhanārthādvā satvatrāṇārthatastathā |",
  "S08n736:87": "akrodho'pi hi saṃduṣṭānmārayaṃcchuddhimāpnute ||",
  "S08n736:88": "tatredaṃ padmakuladharmasiddhitantraṃ |",
  "S08n736:89": "aliptaṃ salilaiḥ padmaṃ tathā rāgo na duṣyati |",
  "S08n736:90": "iti brūvannakāryāṇi kurvaṃ pāpairna lipyate ||",
  "S08n736:91": "tatredaṃ maṇikulasiddhitantraṃ |",
  "S08n736:92": "dānātsamo na dharmo'sti pratipattyā bravīti hi |",
  "S08n736:93": "mahāmaṇikule dharmaḥ na cetsiddhiryathoparī- ||ti ||",
  "S08n736:94": "sarvakuladharmasiddhividhivistaratantram || ||",
  "S08n736:95": "atha vajrapāṇirmahābodhisatvaḥ sarvatathāgatakulakarmasiddhitantramudājahāra |",
  "S08n736:96": "tatredaṃ tathāgatakarmasiddhitantraṃ bhavati |",
  "S08n736:97": "buddhatvaṃ sarvasatvānāṃ bodhisatvatvameva ca |",
  "S08n736:98": "yathāvadvinayaṃ caiva karmamudrāgrasiddhidā ||",
  "S08n736:99": "tatredaṃ tathāgatakulakarmasiddhitantraṃ bhavati |",
  "S08n736:100": "caturvidhābhiḥ pūjābhiḥ sadā yogāccaturvidhaṃ |",
  "S08n736:101": "catuḥkālayogena kurvan karmāṇi sādhayet ||",
  "S08n736:102": "tatredaṃ vajrakulakarmasiddhitantram |",
  "S08n736:103": "duṣṭasatvopaghātāya yadyatkārya karoti saḥ |",
  "S08n736:104": "karmavajrakule'pyeṣa sarvasiddhipradāyakaḥ ||",
  "S08n736:105": "tatredaṃ padmakulakarmasiddhitantraṃ |",
  "S08n736:106": "bhayātmanāmabhayado yathāvadvinayastathā |",
  "S08n736:107": "etatpadmakule karma buddhasiddhipradāyakaṃ ||",
  "S08n736:108": "atha maṇikulakarmasiddhitantraṃ |",
  "S08n736:109": "abhiṣekastathā dānaṃ sarvāśāparipūrayaḥ |",
  "S08n736:110": "buddhānāṃ dehināṃ caiva karma sarvārthasādhakam || iti ||",
  "S08n736:111": "sarvakulakarmasiddhividhivistaratantraṃ ||",
  "S08n736:112": "atha vajrapāṇirmahābodhisatvaḥ sarvatathāgatakuladharmatāmudrājñānatantramudājahāra |",
  "S08n736:113": "tatredaṃ tathāgatadharmatājñānasiddhitantraṃ bhavati |",
  "S08n736:114": "vajrasatvasamādhistu buddhānāṃ dharmatā smṛtā |",
  "S08n736:115": "etadbuddhasya buddhatvaṃ na buddho bhavate'nyataḥ ||",
  "S08n736:116": "tatredaṃ tathāgatakuladharmatājñānasiddhitantraṃ |",
  "S08n736:117": "bhāvayaṃstu mahāmudrāṃ sādhayetsarvasiddhayaḥ |",
  "S08n736:118": "tathāgatakule'pyeṣa dharmatottamasiddhidā ||",
  "S08n736:119": "tatredaṃ vajrakuladharmatājñānasiddhitantraṃ ||",
  "S08n736:120": "baddhābhiḥ samayāgryābhiḥ sarvakarmāṇi sādhayet |",
  "S08n736:121": "mahāmudrāprayogeṇa vajrasiddhimavāpnuyāt ||",
  "S08n736:122": "tatredaṃ padmakuladharmatājñānasiddhitantraṃ |",
  "S08n736:123": "dharmamudrāprayogeṇa dharmamudrāḥ pravartayet |",
  "S08n736:124": "anayā sādhayaṃ dharmān dharmatāvajradharmiṇaḥ ||",
  "S08n736:125": "tatredaṃ maṇikuladharmatājñānasiddhitantraṃ |",
  "S08n736:126": "karmamudrāprayogeṇa karmavajraṃ hṛdi sthitaṃ |",
  "S08n736:127": "bhāvayaṃ dharmatāmetāvāpnoti svakarmatām || iti ||",
  "S08n736:128": "sarvakuladharmatājñānasiddhitantraṃ ||",
  "S08n736:129": "atha vajrapāṇirmahābodhisatvaḥ sarvatathāgatakulajñānasiddhitantramudājahāra |",
  "S08n736:130": "tatredaṃ tathāgatajñānasiddhitantraṃ bhavati |",
  "S08n736:131": "vajrasatvasamādhisthaḥ candravajraprayogataḥ |",
  "S08n736:132": "yathā varṇau tu tau vetti tathā lokaṃ tu vetti saḥ ||1 ||",
  "S08n736:133": "śuddhe śuddhamiti jñeyaṃ pāṇḍare tu prabhāsvaraṃ |",
  "S08n736:134": "rakte raktaṃtare kruddhaṃ yādṛgvarṇa tadātmakaṃ ||2 ||",
  "S08n736:135": "tatredaṃ tathāgatakulajñānasiddhitantraṃ |",
  "S08n736:136": "mahāmudrāṃ samādhāya candramaṇḍalasaprabhāṃ |",
  "S08n736:137": "svayaṃ kāyaṃ yathā vetti tathā vedyaṃ jaganmanaḥ ||",
  "S08n736:138": "tatredaṃ vajrakulajñānasiddhitantraṃ |",
  "S08n736:139": "ākāśe vānyadeśe kruddhaḥ sanmaṇḍalāni tu |",
  "S08n736:140": "yādṛśāni tu paśyedvai vijñeyantādṛśanmanaḥ ||",
  "S08n736:141": "tatredaṃ padmakulajñānasiddhitantraṃ |",
  "S08n736:142": "sūkṣmamakṣarapaṅiktarvā paśyannākāśabhūmiṣu |",
  "S08n736:143": "yādṛgvarṇa samāsena vetti cittaṃ sa tādṛśaṃ ||",
  "S08n736:144": "tatredaṃ maṇikulajñānasiddhitantraṃ |",
  "S08n736:145": "sarvalokaṃ nirīkṣan vai pratibhāso hi yādṛśaḥ |",
  "S08n736:146": "paśyate tādṛśaṃ caiva jagaccittaṃ tu lakṣayed || iti ||",
  "S08n736:147": "etameva samāpattyo gamanāgamanāni tu |",
  "S08n736:148": "kurvantyaśca bhramantyo vā yathā paśyettathāgamaḥ ||1 ||",
  "S08n736:149": "yasya yasya ca satvasya samāpattyā tu cintayet |",
  "S08n736:150": "tasya tasya tathā caiva sarvacittāni budhyatī- ||2 ||",
  "S08n736:151": "tyāha bhagavān vajradharaḥ ||",
  "S08n736:152": "sarvakulajñānavidhivistaratantraṃ ||",
  "S08n736:153": "atha vajrapāṇirmahābodhisatvaḥ sarvatathāgatakulasiddhijñānatantramudājahāra |",
  "S08n736:154": "tatredaṃ tathāgatasiddhijñānatantraṃ |",
  "S08n736:155": "satvādhiṣṭhānayogena buddhabimbātmabhāvanā |",
  "S08n736:156": "anena jñānayogena buddhasiddhimavāpnuyāt ||",
  "S08n736:157": "tatredaṃ tathāgatakulasiddhijñānatantraṃ |",
  "S08n736:158": "ākāśe vā'nyadeśe vā śvetapītābhamaṇḍalān |",
  "S08n736:159": "svamudrāsatvamātmānaṃ sākṣādiva sa paśyati ||",
  "S08n736:160": "tatredaṃ vajrakulasiddhijñānatantraṃ |",
  "S08n736:161": "tādṛśeṣveva bimbeṣu madhye śyāmaṃ niryacchati |",
  "S08n736:162": "siddhirvajrakulasyāgrā bhavecchīghraṃ yadicchati ||",
  "S08n736:163": "tatredaṃ padmakulasiddhijñānatantraṃ |",
  "S08n736:164": "tānyevākāśanīlāni padmākārāṇi paśyati |",
  "S08n736:165": "mahāpadmakule vidyāsiddhaya saṃbhavanti hi ||",
  "S08n736:166": "tatredaṃ maṇikulasiddhijñānatantraṃ |",
  "S08n736:167": "ākāśe vānyadeśe vā ta evākāśanirmalāḥ |",
  "S08n736:168": "sphuranto raśmimaṇḍāni paśyat si[ddhimavāpnuyā]d || iti ||",
  "S08n736:169": "vajrasatvādayaḥ satvācaścandramaṇḍalasaprabhāḥ |",
  "S08n736:170": "prāg darśayanti cātmānaṃ siddhikāle svarūpataḥ ||",
  "S08n736:171": "sarvakula[siddhijñānavi]dhivistaratantraṃ ||",
  "S08n736:172": "atha vajrapāṇirmahābodhisatvaḥ sarvatathāgatakulābhijñāsiddhijñānamudrātantramudājahāra |",
  "S08n736:173": "tatredaṃ tathāgatā[bhijñāsiddhijñāna] tantraṃ |",
  "S08n736:174": "vajrasatvasamādhisthaḥ sarvakāye tathāgatān |",
  "S08n736:175": "bhāvayan bodhisatvāṃśca darśayetkāyatastathā ||",
  "S08n736:176": "tatredaṃ tathāgatakulābhijñāsiddhi[tantraṃ] |",
  "S08n736:177": "vajrasatvamahāmudrāṃ badhvā tu susamāhitaḥ |",
  "S08n736:178": "pañcābhijñāmavāpnoti vidhinānena sādhakaḥ ||",
  "S08n736:179": "tatredaṃ divyacakṣujñānaṃ bhavati |",
  "S08n736:180": "mahāmudrāṃ samādhāya cakṣurvijñānamāvahet |",
  "S08n736:181": "tena yaccintayet kiṃcit sudūrāpi paśyatī- ||",
  "S08n736:182": "tyāha bhagavān vajrasatvaḥ ||",
  "S08n736:183": "mahāmudrāṃ samādhāya śrotravijñānamāvahet |",
  "S08n736:184": "tena yaccintayetkāryaṃ sudūrasthaṃ śṛṇoti hī- ||",
  "S08n736:185": "tyāha bhagavān vajradharaḥ ||",
  "S08n736:186": "mahāmudrāṃ samādhāya manovijñānamāvahet |",
  "S08n736:187": "tena ya satvamudvīkṣet cittaṃ jānāti tasya saḥ ||1 ||",
  "S08n736:188": "mahāmudrāṃ samādhāya ātmano vā parasya vā |",
  "S08n736:189": "manasā paśyate rūpaṃ yato janma sa āvahed ||2 ||",
  "S08n736:190": "ityāha bhagavān vajrapāṇiḥ ||",
  "S08n736:191": "atha ṛddhividhijñānasiddhirbhavati |",
  "S08n736:192": "mahāmudrāṃ samādhāya yāṃ yāṃ ṛddhimabhīṣyati |",
  "S08n736:193": "yatra vā tatra vā tadvai saṃdarśayetsamādhine- ||",
  "S08n736:194": "tyāha bhagavān mahābodhicittaḥ ||",
  "S08n736:195": "tatredaṃ vajrakulābhijñāsiddhitantraṃ ||",
  "S08n736:196": "trilokavijayāgrīṃ vai badhvā tu susamāhitaḥ |",
  "S08n736:197": "pañcābhijñānavāpnoti vidhinānena sādhakaḥ ||1 ||",
  "S08n736:198": "kruddhaḥ saḥ sarvakāryāṇi yathāvadanupūrvaśaḥ |",
  "S08n736:199": "divyacakṣvādiyogena sarvābhijño bhavet kṣaṇād ||2 ||",
  "S08n736:200": "ityāha bhagavān vajrasatvaḥ ||",
  "S08n736:201": "tatredaṃ padmakulābhijñāsiddhitantraṃ |",
  "S08n736:202": "jagadvinayamudrāgrīṃ sandhāya susamāhitaḥ |",
  "S08n736:203": "pañcābhijñāmavāpnoti vidhinānena sādhakaḥ ||1 ||",
  "S08n736:204": "rāgasaktastu vidhivadyathānukramatastathā |",
  "S08n736:205": "divyacakṣvādiyogena sarvābhijño bhaviṣyati- ||2 ||",
  "S08n736:206": "tyāha bhagavān lokeśvaraḥ ||",
  "S08n736:207": "tatredaṃ maṇikulābhijñāsiddhitantraṃ |",
  "S08n736:208": "sarvārthasiddhisanmudrāṃ badhvā tu susamāhitaḥ |",
  "S08n736:209": "pañcābhijñāmavāpnoti vidhinānena sādhakaḥ ||1 ||",
  "S08n736:210": "buddhapūjāṃ prakurvanvai yathānukramatastathā |",
  "S08n736:211": "divyacakṣvādiyogena pañcābhijñāṃ sa paśyatī- ||",
  "S08n736:212": "tyāha bhagavānākāśagabhaḥ ||",
  "S08n736:213": "sarvakulābhijñājñānavidhivistaratantraḥ ||",
  "S08n736:214": "atha bhagavān vajrapāṇirmahābodhisatvaḥ sarvatathāgatakulasatyasiddhitantramudājahāra |",
  "S08n736:215": "tatra tathāgatasatyasiddhitantraṃ bhavati |",
  "S08n736:216": "satyānuparivartinyā vācā tu śapathakriyā |",
  "S08n736:217": "pālayaṃstu mahāsatyaṃ laghu buddhatvamāpnuyād ||",
  "S08n736:218": "ityāha bhagavān buddhaḥ ||",
  "S08n736:219": "tatredaṃ tathāgatakulasatyasiddhitantraṃ |",
  "S08n736:220": "samaye śapathā kāryā tathāgatakulodgatā |",
  "S08n736:221": "pālayan vajrasatyaṃ tu siddhimagryāmavāpnuta ||",
  "S08n736:222": "ityāha bhagavān vajradharaḥ |",
  "S08n736:223": "tatredaṃ vajrakulasatyasiddhitantraṃ |",
  "S08n736:224": "vajradhāryāsu śapathāṃ kṛtvā tu duratikramān |",
  "S08n736:225": "pālayetsatyametaddhi yadicchet siddhimuttamām ||",
  "S08n736:226": "ityāha bhagavān vajradharaḥ |",
  "S08n736:227": "tatredaṃ padmakulasatyasiddhitantraṃ |",
  "S08n736:228": "saddharme śapathāṅkṛtvā mahāpadmakulottamaṃ |",
  "S08n736:229": "pālayetsatyasamayaṃ yadicchet siddhimuttamām ||",
  "S08n736:230": "ityāha bhagavān [vajradha]rmaḥ ||",
  "S08n736:231": "tatredaṃ maṇikulasatyasiddhitantraṃ |",
  "S08n736:232": "buddhapūjāsu śapathāṃ kṛtvā tu duratikramān |",
  "S08n736:233": "pālayeduttamaṃ satyamabhiṣekaṃ sa lapsyatī ||",
  "S08n736:234": "[tyāha bhagavān] buddhapūjaḥ ||",
  "S08n736:235": "sarvakulaśapathasiddhitantraṃ ||",
  "S08n736:236": "atha vajrapāṇirmahābodhisatvaḥ sarvatathāgatasamayatatvasiddhitantramudājahāra |",
  "S08n736:237": "tatredaṃ sarvatathāgatasamayatatvasiddhitantraṃ bhavati |",
  "S08n736:238": "samayastvamiti prokte sarvamudrān kuleṣvapi |",
  "S08n736:239": "svayaṃ badhvā dṛḍhaṃ yānti tataḥ paścādasādhitā ||",
  "S08n736:240": "ityāha bhagavān mahāsamayasatvaḥ ||",
  "S08n736:241": "tatredaṃ tathāgatakulasamayatatvasiddhitantraṃ |",
  "S08n736:242": "suratastvamiti prokte sarvamudrā asādhitāḥ |",
  "S08n736:243": "svayaṃ badhvā tu sidhyante tatvacodān mahātmana ||",
  "S08n736:244": "ityāha bhagavān mahāsamayasatvaḥ ||",
  "S08n736:245": "tatredaṃ vajrakulasamayatatvasiddhitantraṃ |",
  "S08n736:246": "ekahuṃkāramātreṇa sarvamudrāḥ samāsataḥ |",
  "S08n736:247": "svayaṃ bandhed vandhayedvāpi svayaṃ vāpi parasya ve- ||ti ||",
  "S08n736:248": "tatredaṃ padmakulasamayatatvasiddhitantraṃ |",
  "S08n736:249": "sarvaśuddha iti prokte svato vāpi parasya vā |",
  "S08n736:250": "strīsaṅgādyāstu saṃyogā na mokṣaṃ yānti sarvaśa || iti ||",
  "S08n736:251": "tatredaṃ maṇikulasamayatatvasiddhitantraṃ ||",
  "S08n736:252": "oṃkāreṇaiva sidhyante sarvamudrāḥ samāsataḥ ||",
  "S08n736:253": "sarvalokeṣu caivāgryāḥ pūjāścaiva svayaṃbhuvām || iti ||",
  "S08n736:254": "sarvakulasamayatatvasiddhimudrāvidhivistaratantraṃ ||",
  "S08n736:255": "atha bhagavān vajrapāṇirmahābodhisatvaḥ sarvatathāgatasiddhimudrātantramudājahāra |",
  "S08n736:256": "tatra sarvatathāgatasiddhitantraṃ bhavati |",
  "S08n736:257": "buddhamudrāṃ tu saṃdhāya tathāgatamanusmaran |",
  "S08n736:258": "sādhayan sidhyate śīghraṃ buddhabodhirapi sthirā ||",
  "S08n736:259": "tatredaṃ tathāgatakulasiddhitantraṃ |",
  "S08n736:260": "vajrasatvamahāmudrāṃ badhvā tu paribhāvayan |",
  "S08n736:261": "purato vajrasatvaṃ ca siddhiḥ śīghratarā bhavet ||",
  "S08n736:262": "tatredaṃ vajrakulasiddhitantraṃ |",
  "S08n736:263": "badhvā tu samayāgrīṃ vai vajrasatvasamādhinā |",
  "S08n736:264": "bhāvayan vajrasatvaṃ ca siddhistu dviguṇā bhavet ||",
  "S08n736:265": "tatredaṃ padmakulasiddhitantraṃ |",
  "S08n736:266": "badhvā dharmamayīṃ mudrāṃ lokeśvarasamādhinā |",
  "S08n736:267": "bhāvayan lokanāthaṃ ca siddhistu dviguṇā bhavet ||",
  "S08n736:268": "tatredaṃ maṇikulasiddhitantraṃ |",
  "S08n736:269": "karmamudrāṃ samādhāya vajragarbhasamādhinā |",
  "S08n736:270": "bhāvayan vajragarbhaṃ ca siddhistu dviguṇā bhavet ||",
  "S08n736:271": "sarvakulasiddhividhivistaratantraṃ ||",
  "S08n736:272": "atha vajrapāṇirmahābodhisatvaḥ sarvatathāgatasarvasiddhisādhanatantramudājahāra |",
  "S08n736:273": "tatredaṃ sarvatathāgatasiddhisādhanatantraṃ |",
  "S08n736:274": "ātmano vātha parato buddhānusmṛtisādhakaḥ |",
  "S08n736:275": "badhvā vai sarvamudrāstu tataḥ sidhyanti tatkṣaṇād ||",
  "S08n736:276": "ityāha bhagavān buddhaḥ ||",
  "S08n736:277": "tatredaṃ tathāgatakulādisarvasiddhisādhanatantraṃ |",
  "S08n736:278": "sādhayetsarvamudrāstu kāmo'hamiti bhāvayan |",
  "S08n736:279": "vajrajāpaprayogeṇa sarvasiddhyagrasādhanam ||",
  "S08n736:280": "ityāha bhagavān vajrasatvaḥ ||",
  "S08n736:281": "tatredaṃvajrakulasarvasiddhisādhanatantraṃ |",
  "S08n736:282": "vajrabimbaṃ svamātmānaṃ bhāvayan [susamāhitaḥ] |",
  "S08n736:283": "badhnīyātsarvamudrāstu siddhiṃ yānti hi tatkṣaṇād ||",
  "S08n736:284": "ityāha bhagavān sarvatathāgatavajraḥ ||",
  "S08n736:285": "tatredaṃ padmakulasarvasiddhisādhanatantraṃ |",
  "S08n736:286": "padmabimbaṃ sva[mātmānaṃ] bhāvayan svayamātmanā |",
  "S08n736:287": "sarvajñānamayī siddhirmahāpadmakule smṛte- ||",
  "S08n736:288": "tyāha bhagavānavalokiteśvaraḥ ||",
  "S08n736:289": "tatredaṃ maṇikulasarvasiddhisādhanatantraṃ |",
  "S08n736:290": "bhāvayetsvayamātmānaṃ maṇiratnaṃkaro jvālaṃ |",
  "S08n736:291": "sarvapūjāmayī siddhirmahāmaṇikule smṛte- ||",
  "S08n736:292": "tyāha bhagavānākāśagarbhaḥ ||",
  "S08n736:293": "sarvakulottamasiddhividhivistaratantraḥ ||",
  "S08n736:294": "atha vajrapāṇirmahābodhisatvaḥ sarvatathāgatādhiṣṭhānamudrāsiddhitantramudājahāra |",
  "S08n736:295": "tatredantathāgatādhiṣṭhānasiddhitantraṃ |",
  "S08n736:296": "vajradhātvīśvarīṃ mudrāṃ badhvā tu susamāhitaḥ |",
  "S08n736:297": "hṛdyūrṇāyāṃ gale mūrdhni sthāpya buddhairadhiṣṭhyat ||",
  "S08n736:298": "ityāha bhagavān buddhaḥ ||",
  "S08n736:299": "tatredaṃ tathāgatakulādhiṣṭhānasiddhitantraṃ bhavati |",
  "S08n736:300": "satvavajrīn dṛḍhīkṛtya vajrasatvasamādhinā |",
  "S08n736:301": "hadyūrṇāyāṃ tathā kaṇṭhe mūrdhni sthāpyādhitiṣṭhyate |",
  "S08n736:302": "ityāha bhagavān vajrasatvaḥ ||",
  "S08n736:303": "tatredaṃ vajrakulādhiṣṭhānasiddhitantraṃ |",
  "S08n736:304": "vajrahūṃkāramudrāṃ vai badhvā tu susamāhitaḥ |",
  "S08n736:305": "hṛdyūrṇākaṇṭhamūrdhasthā samādhiṣṭhāni tatkṣaṇād ||",
  "S08n736:306": "ityāha bhagavān vajranāthaḥ ||",
  "S08n736:307": "tatredaṃ padmakulādhiṣṭhānasiddhitantraṃ |",
  "S08n736:308": "vajrapadmāṃ dṛḍhīkṛtya lokeśvarasamādhinā |",
  "S08n736:309": "hṛdyūrṇākaṇṭhamūrdhasthā svadhiṣṭhāpaya kalpata ||",
  "S08n736:310": "ityāha bhagavānavalokiteśvaraḥ |",
  "S08n736:311": "tatredaṃ maṇikulādhiṣṭhānasiddhitantraṃ |",
  "S08n736:312": "mahāvajramaṇiṃ badhvā vajragarbhasamādhinā |",
  "S08n736:313": "hṛdyūrṇākaṇṭhamūrdhasthā svadhiṣṭhānāya kalpayed ||",
  "S08n736:314": "ityāha bhagavān vajragarbhaḥ ||",
  "S08n736:315": "sarvakulādhiṣṭhānavidhivistaratantraḥ ||",
  "S08n736:316": "atha vajrapāṇirmahābodhisatvaḥ sarvatathāgatābhiṣekamudrāsiddhitantramudājahāra |",
  "S08n736:317": "tatredaṃ tathāgatābhiṣekasiddhitantraṃ |",
  "S08n736:318": "sajraratnāṃ samādhāya lalāṭe tu pratiṣṭhitāṃ |",
  "S08n736:319": "kṛtvā tu vajraratnebhyāmabhiṣikto jinerbhaved ||",
  "S08n736:320": "ityāha bhagavān buddhaḥ ||",
  "S08n736:321": "tatredaṃ tathāgatakulābhiṣekasiddhitantraṃ |",
  "S08n736:322": "vajradhātvīśvaryādyābhirbuddhamudrābhiragrataḥ |",
  "S08n736:323": "samārabhya catuḥpārśvamālayā tvabhiṣicyatī- ||ti ||",
  "S08n736:324": "tatredaṃ vajrakulābhiṣekasiddhitantraṃ |",
  "S08n736:325": "vajrābhiṣekamālāṃ tu sandhāya ca lalāṭagān |",
  "S08n736:326": "tayā mālābhiṣekeṇa vajriṇā so'bhiṣicyatī- ||ti ||",
  "S08n736:327": "tatredaṃ padmakulābhiṣekasiddhitantraṃ |",
  "S08n736:328": "dharmavajrīṃ samādhāya puraḥ śīrṣe pratiṣṭhitāṃ |",
  "S08n736:329": "tayābhiṣikto buddhaistu lokeśvarye'bhiṣicyatī- ||",
  "S08n736:330": "tyāha bhagavānavalokiteśvaraḥ ||",
  "S08n736:331": "tatredaṃ maṇikulābhiṣekasiddhitantraṃ |",
  "S08n736:332": "vajraratnāṅkurāṃ badhvā lalāṭe tu pratiṣṭhitāṃ |",
  "S08n736:333": "tayābhiṣikto buddhaistu pūjaiśvarye'bhiṣicyatī- ||",
  "S08n736:334": "tyāha bhagavānākāśagarbhaḥ ||",
  "S08n736:335": "sarvakulābhiṣekasiddhitantraṃ ||",
  "S08n736:336": "atha vajrapāṇirmahābodhisatvaḥ sarvatathāgatasamādhisiddhitantramudājahāra |",
  "S08n736:337": "tatredaṃ sarvatathāgatasamādhisiddhitantraṃ |",
  "S08n736:338": "āhārataḥ sarvabuddhānāṃ mudrāṃ badhvā samāhitaḥ |",
  "S08n736:339": "japan vai mantravidyāstu śīghraṃ siddhimavāpnute- ||",
  "S08n736:340": "tyāha bhagavān buddhaḥ ||",
  "S08n736:341": "tatredaṃ tathāgatakulasamādhisiddhitantraṃ |",
  "S08n736:342": "samādhirvajradharmeṇa satvādhiṣṭhānayogataḥ |",
  "S08n736:343": "hṛnmudrāmandravidyāstu śīghraṃ sidhyanti jāpata ||",
  "S08n736:344": "ityāha bhagavān buddhasamādhiḥ ||",
  "S08n736:345": "tatredaṃ vajrakulasamādhisiddhitantraṃ |",
  "S08n736:346": "rāgāttvamasi saṃbhūtaḥ krodho'hamiti bhāvayan |",
  "S08n736:347": "hṛnmudrāmantravidyānāmāśusiddhikaraṃ bhaved ||",
  "S08n736:348": "i[tyāha bhagavā]n vajradharaḥ ||",
  "S08n736:349": "tatredaṃ padmakulasamādhisiddhitantraṃ |",
  "S08n736:350": "maitrīspharaṇatāyogaḥ sādhayeddhṛdayādayaḥ |",
  "S08n736:351": "lokeśvarakule jāpaḥ siddhiṃ śīghraṃ[tu dadāti- ||",
  "S08n736:352": "tyā]ha bhagavānāryāvalokiteśvaraḥ ||",
  "S08n736:353": "tatredaṃ maṇikulasamādhisiddhitantraṃ |",
  "S08n736:354": "sarvākāśasamādhistu bhāvayan susamāhitaḥ |",
  "S08n736:355": "hṛnmudrāmantravidyāsu sādhayan sarvago bhaved ||",
  "S08n736:356": "ityāha bhagavānākāśagarbhaḥ ||",
  "S08n736:357": "sarvakulasamādhisiddhividhivistaratantraṃ ||",
  "S08n736:358": "atha vajrapāṇirmahābodhisatvaḥ sarvatathāgatapūjāmudrāsiddhitantramudājahāra |",
  "S08n736:359": "tatredaṃ tathāgatapūjāsiddhitantraṃ |",
  "S08n736:360": "pūrvaṃ dhūpādibhiḥ pūjāṃ kṛtvā tu susamāhitaḥ |",
  "S08n736:361": "tatastu siddhikāmo vai sādhayan siddhimāpnuyād ||",
  "S08n736:362": "ityāha bhagavān buddhaḥ ||",
  "S08n736:363": "tatredaṃ tathāgatakulapūjāsiddhitantraṃ |",
  "S08n736:364": "guhyapūjācatuṣṭhena pūjāguhyamudāharan |",
  "S08n736:365": "ātmaniryātanādyaivāṃ pūjāṃ kurvastu sidhyatī- ||",
  "S08n736:366": "tyāha bhagavān vajrasatvaḥ ||",
  "S08n736:367": "tatredaṃ vajrakulapūjāsiddhitantraṃ |",
  "S08n736:368": "krodhavajramahāpūjāṃ krodhaguhyamudāharan |",
  "S08n736:369": "krodhamuṣṭi prakurvan vai śīghraṃ sidhyet kulaṃ mame- ||",
  "S08n736:370": "tyāha bhagavān vajradharaḥ ||",
  "S08n736:371": "tatredaṃ padmakulapūjāsiddhitantraṃ |",
  "S08n736:372": "gaṃbhīrodārasūtrāntaprayogasamudāhṛtāḥ |",
  "S08n736:373": "niryātayanmanovāgbhiḥ śīghraṃ siddhimavāpnuyād ||",
  "S08n736:374": "ityāha bhagavānāryāvalokiteśvara |",
  "S08n736:375": "tatredaṃ maṇikulapūjāsiddhitantraṃ |",
  "S08n736:376": "cchatradhvajapatākābhiḥ rājapūjābhirarcayan |",
  "S08n736:377": "sidhyate maṇikulaṃ sarvadadan dānāni vā sidhyatī- ||",
  "S08n736:378": "tyāha bhagavān vajragarbhaḥ ||",
  "S08n736:379": "svādhiṣṭhānādisaṃyukto vajrasatvasamo bhavet |",
  "S08n736:380": "caturbhiḥ prātihāryastu vajraviśvaṃ samādhayet ||",
  "S08n736:381": "sarvasiddhaya ityāha bhagavān vajrasatvaḥ ||",
  "S08n736:382": "sarvakulādhiṣṭhānābhiṣekasamādhipūjāsiddhividhivistaratantraṃ ||",
  "S08n736:383": "atha vajrapāṇirmahābodhisatvaḥ sarvatathāgatā[bhijñājñā]nasiddhitantramudājahāra |",
  "S08n736:384": "tatredaṃ tathāgatābhijñājñānasiddhitantraṃ bhavati |",
  "S08n736:385": "kāye buddhasamādhistu svabhijñā saugatī tviyaṃ |",
  "S08n736:386": "tasyāḥ suprati[veditya]bauddhīṃ siddhimavāpnuyād ||",
  "S08n736:387": "ityāha bhagavān buddhaḥ ||",
  "S08n736:388": "tatredaṃ tathāgatakulābhijñājñānasiddhitantraṃ |",
  "S08n736:389": "divyacakṣvādayo'bhijñā bhāvayan susamāhitaḥ |",
  "S08n736:390": "pañcābhijñaḥ svayaṃbhūtvā vajrasatvatvamāpnuyād ||",
  "S08n736:391": "ityāha bhagavān vajrasatvaḥ ||",
  "S08n736:392": "tatredaṃ vajrakulābhijñājñānasiddhitantraṃ |",
  "S08n736:393": "krodhābhijñāṃ samutpādya sādhayan susamāhitaḥ |",
  "S08n736:394": "pañcābhijñaḥ svayaṃbhūtvā parāṃ siddhimavāpnuyād ||",
  "S08n736:395": "ityāha bhagavān vajradharaḥ ||",
  "S08n736:396": "tatredaṃ padmakulābhijñājñānasiddhitantraṃ |",
  "S08n736:397": "rāgābhijñāṃ samutpādya bhāvayan susamāhitaḥ |",
  "S08n736:398": "pañcābhijñaḥ svayaṃbhūtvā śuddhāṃ siddhimavāpnuyād ||",
  "S08n736:399": "ityāha bhagavān vajranetraḥ ||",
  "S08n736:400": "tatredaṃ maṇikulābhijñājñānasiddhitantraṃ |",
  "S08n736:401": "pūjābhijñāṃ samutpādya bhāvayan susamāhitaḥ |",
  "S08n736:402": "pañcābhijñaḥ svayaṃbhūtvā sarvasiddhirvarā bhaved ||",
  "S08n736:403": "ityāha bhagavān vajradharaḥ ||",
  "S08n736:404": "sarvakulābhijñājñānasiddhividhivistaratantraṃ ||",
  "S08n736:405": "atha vajrapāṇirmahābodhisatvaḥ sarvatathāgatabodhijñānasiddhitantramudājahāra |",
  "S08n736:406": "tatredaṃ tathāgatabodhijñānasiddhitantraṃ |",
  "S08n736:407": "vajrasatvasamādhistho buddhānusmṛtimān svayaṃ |",
  "S08n736:408": "buddhabodhiriyaṃ jñānaṃ bhāvayan siddhimāpnuyād ||",
  "S08n736:409": "ityāha bhagavān buddhaḥ ||",
  "S08n736:410": "tatredaṃ tathāgatakulāmahābodhijñānasiddhitantraṃ |",
  "S08n736:411": "vajrasatvasamādhistho mahāmudrāṃ tu bhāvayan |",
  "S08n736:412": "mahābodhiriyaṃ jñānaṃ bhāvayan siddhimāpnuyād ||",
  "S08n736:413": "ityāha bhagavān mahābodhisatvaḥ ||",
  "S08n736:414": "tatrāyaṃ vajrakulamahābodhijñānasiddhitantraḥ |",
  "S08n736:415": "krodharājasamādhisthaḥ samayāgryā karagrahaḥ |",
  "S08n736:416": "mahābodhiriyaṃ jñānaṃ bhāvayan siddhimāpnuyād ||",
  "S08n736:417": "ityāha bhagavān vajradharaḥ ||",
  "S08n736:418": "tatredaṃ padmakulamahābodhijñānasiddhitantraṃ |",
  "S08n736:419": "lokeśvarasamādhistho dharmamudrāṃ japaṃstathā |",
  "S08n736:420": "mahābodhiriyaṃ jñānaṃ bhāvayan siddhimāpnuyād ||",
  "S08n736:421": "ityāha bhagavānavalokiteśvaraḥ ||",
  "S08n736:422": "tatredaṃ maṇikulamahābodhijñānasiddhitantraṃ |",
  "S08n736:423": "vajragarbhasamādhisthaḥ karmamudrā sukarmakṛt |",
  "S08n736:424": "mahābodhiriyaṃ jñānaṃ bhāvayan siddhimāpnuyād ||",
  "S08n736:425": "ityāha bhagavānākāśagarbhaḥ ||",
  "S08n736:426": "sarvakulamahābodhijñānasiddhividhivistaratantraḥ ||",
  "S08n736:427": "atha vajrapāṇirmahābodhisatvaḥ sarvatathāgatānurāgaṇasiddhitantramudājahāra |",
  "S08n736:428": "tatredaṃ tathāgatānurāgaṇasiddhitantraṃ |",
  "S08n736:429": "satvārthaṃ ca prakurvan vai buddhabodhyarthikaḥ svayaṃ |",
  "S08n736:430": "buddhānusmṛtimāṃ bhūtvā sarvabuddhānurāgaṇam ||",
  "S08n736:431": "ityāha bhagavān vajrarāgaḥ ||",
  "S08n736:432": "tatredaṃ tathāgatakulānurāgaṇasiddhitantraṃ |",
  "S08n736:433": "yathā viṣayavāṃ bhūtvā vajrasatva[stu] sādhayet |",
  "S08n736:434": "tatvacodanayā śīghramanuraktaḥ sa sidhyatī- ||",
  "S08n736:435": "tyāha bhagavān vajrasatvaḥ ||",
  "S08n736:436": "tatredaṃ vajrakulānurāgaṇasiddhitantraṃ |",
  "S08n736:437": "buddhājñākāritārthaṃ hi duṣṭānāmabhicārukaiḥ |",
  "S08n736:438": "krodhān satvaviśuddhyarthamidaṃ vajrānurāgaṇam ||",
  "S08n736:439": "ityāha bhagavāṃstrilokavijayaḥ ||",
  "S08n736:440": "tatredaṃ padmakulānurāgaṇasiddhitantraṃ |",
  "S08n736:441": "rāgāvalokanaṃ maitrīkāruṇya dharmavāditā |",
  "S08n736:442": "sarvābhayapradānaṃ ca sarvabuddhānurāgaṇamṃ ||",
  "S08n736:443": "ityāha bhagavān vajranetraḥ ||",
  "S08n736:444": "tatredaṃ maṇikulānurāgaṇasiddhitantraṃ |",
  "S08n736:445": "abhiṣekapradānaṃ ca pradānaṃ dhanasaṃcayaṃ |",
  "S08n736:446": "tacca buddhārthato yojyamidaṃ buddhānurāgaṇam ||",
  "S08n736:447": "ityāha bhagavānāryākāśagarbhaḥ |",
  "S08n736:448": "sarvakulānurāgaṇasiddhividhivistaratantraṃ ||",
  "S08n736:449": "atha vajrapāṇirmahābodhisatvaḥ sarvatathāgatavaśīkaraṇasiddhitantramudājahāra |",
  "S08n736:450": "tatredaṃ tathāgata vaśīkaraṇasiddhitantraṃ ||",
  "S08n736:451": "rāgo vai nāvamantaryo viśuddhaḥ sukhadastathā |",
  "S08n736:452": "savasatvārthato yoga idaṃ buddhavaśaṅkaram ||",
  "S08n736:453": "ityāha bhagavān buddhaḥ ||",
  "S08n736:454": "tatredaṃ tathāgatakulavaśīkaraṇasiddhitantraṃ |",
  "S08n736:455": "kāmaṃ sevya sukhātmā tu suratastvamiti kurvan |",
  "S08n736:456": "sādhayed vajrasatvaṃ tu tatvacodavaśīkṛtam ||",
  "S08n736:457": "ityāha bhagavān samantabhadraḥ ||",
  "S08n736:458": "tatredaṃ vajrakulavaśīkaraṇasiddhitantraṃ |",
  "S08n736:459": "buddhājñān satvaśuddhyarthamabhayārthaṃ ca dehināṃ |",
  "S08n736:460": "buddhaśāsanarakṣārthaṃ mārayaṃ vaśamānayed ||",
  "S08n736:461": "ityāha bhagavān vajrahuṃkāra ||",
  "S08n736:462": "tatredaṃ padmakulavaśīkaraṇasiddhitantraṃ |",
  "S08n736:463": "rāgaśuddhiṃ parīkṣat vai padmapatravikāsataḥ |",
  "S08n736:464": "rañjedvā rāgayeccaiva vinayārthaṃ vaśaṃkaram ||",
  "S08n736:465": "ityāha āryāvalokiteśvaraḥ ||",
  "S08n736:466": "tatredaṃ maṇikulavaśīkaraṇasiddhitantraṃ |",
  "S08n736:467": "sarvabuddhābhiṣekārthaṃ vajraratnaṃ dinedine |",
  "S08n736:468": "śīrṣe sthāpyābhiṣicyatāṃ sarvabuddhān vaśaṃ nayed ||",
  "S08n736:469": "ityāha bhagavānākāśagarbhaḥ ||",
  "S08n736:470": "sarvakulavaśīkaraṇasiddhitantraṃ ||",
  "S08n736:471": "atha vajrapāṇirmahābodhisatvaḥ sarvatathāgatamāraṇasiddhitantramudājahāra |",
  "S08n736:472": "tatredaṃ tathāgatamāraṇasiddhitantraṃ |",
  "S08n736:473": "apaśyaṃ sarvasatvārtha buddhatatvā na śodhayan |",
  "S08n736:474": "manasā karmavāgbhyāṃ vā māraṇasiddhimāptayād ||",
  "S08n736:475": "ityāha bhagavāṃstathāgataḥ ||",
  "S08n736:476": "tatredaṃ tathāgatakulamāraṇasiddhitantraṃ |",
  "S08n736:477": "alābhātsarvasiddhīnāmanudyogātkulasya ca |",
  "S08n736:478": "āsphoṭamahāvajrasya mārayan laghu sidhyata ||",
  "S08n736:479": "ityāha bhagavān vajrapāṇiḥ ||",
  "S08n736:480": "tatredaṃ vajrakulamāraṇasiddhitantraṃ |",
  "S08n736:481": "aduṣṭadamanātkrodhādasatvavineyāt tathā |",
  "S08n736:482": "ātmano duḥkhadānācca huṃkāreṇa tu mārayed ||",
  "S08n736:483": "ityāha bhagavān vajradharaḥ ||",
  "S08n736:484": "tatredaṃ padmakulamāraṇasiddhitantraṃ ||",
  "S08n736:485": "akāruṇyādamaitryāttu duḥsatvānāmaśodhanāt |",
  "S08n736:486": "ātmanaśca visaṃvādāna mārayan siddhimāpnuyād ||",
  "S08n736:487": "ityāha bhagavānavalokiteśvaraḥ ||",
  "S08n736:488": "tatredaṃ maṇikulamāraṇasiddhitantraṃ |",
  "S08n736:489": "atyāgādātmano'narthāt arthakārādanarthataḥ |",
  "S08n736:490": "dāridryāccaiva satvānāṃ mārayan siddhimāpnuyād ||",
  "S08n736:491": "ityāha bhagavān sarvāśāparipūrakaḥ ||",
  "S08n736:492": "kecidaprāptiyogena buddhānāṃ māraṇātmakāḥ |",
  "S08n736:493": "teṣāmuddharaṇārthāya laghu siddhipradā vayam ||",
  "S08n736:494": "ityāha bhagavānāryasamantabhadraḥ ||",
  "S08n736:495": "sarvakulamāraṇasiddhividhivistaratantraṃ ||",
  "S08n736:496": "atha bhagavān vajrapāṇirmahābodhisatvaḥ sarvatathāgatarakṣāmudrāsiddhitantramudājahāra |",
  "S08n736:497": "tatredaṃ tathāgatarakṣāsiddhitantraṃ |",
  "S08n736:498": "sarvasatvāparityāgo buddhapūjātmatā sadā |",
  "S08n736:499": "nityaṃ buddhamanaskāro rakṣeyaṃ paramādbhuta- ||",
  "S08n736:500": "ityāha bhagavān buddhaḥ ||",
  "S08n736:501": "tatredaṃ tathāgatakularakṣāsiddhitantraṃ |",
  "S08n736:502": "vajrasatve sakṛdvārāṃ nāmamātraparigrahaḥ |",
  "S08n736:503": "iyaṃ rakṣā tu mahatī śāśvatī siddhidā kṣaṇād ||",
  "S08n736:504": "ityāha bhagavān vajradharaḥ |",
  "S08n736:505": "tatredaṃ vajrakularakṣāsiddhitantraṃ |",
  "S08n736:506": "vidyātantreṣu saṃtoṣaḥ trilokavijayātmatā |",
  "S08n736:507": "bhaktirvai vajrahuṃkāre rakṣeyaṃ svaparasya ve- ||",
  "S08n736:508": "tyāha bhagavān vajrahuṃkāraḥ ||",
  "S08n736:509": "tatredaṃ padmakularakṣāsiddhitantraṃ |",
  "S08n736:510": "rāgaśuddhirmahāmaitrī satveṣu abhayadānatā |",
  "S08n736:511": "lokeśanāmajāpaśya rakṣeyaṃ paramādbhute- ||",
  "S08n736:512": "tyāha bhagavān vajradharmaḥ |",
  "S08n736:513": "tatredaṃ maṇikularakṣāsiddhitantraṃ |",
  "S08n736:514": "abandhyo divasaḥ kāryo yathā śaktyā prayogataḥ |",
  "S08n736:515": "tyāgena buddhasatvābhyāṃ rakṣeyaṃ paramādbhūte- ||",
  "S08n736:516": "tyāha bhagavān vajrarakṣaḥ ||",
  "S08n736:517": "sarvakularakṣāsiddhividhivistaratantraṃ ||",
  "S08n736:518": "atha vajrapāṇirmahābodhisatvo bhagavantametadavocat |",
  "S08n736:519": "“pratigṛhāṇa bhagavannidaṃ sarvatathāgatakulatantraṃ |",
  "S08n736:520": "yena sarvasatvāḥ sarvakalpaiśvaryatayādhigamaṃ kṛtvā,",
  "S08n736:521": "śīghramanuttarāṃ samyaksaṃbodhimabhisaṃbhotsyanta” iti ||",
  "S08n736:522": "atha bhagavān vajrapāṇaye bodhisatvāya mahāsatvāya sādhukāramadāt |",
  "S08n736:523": "“sādhu sādhu vajrapāṇe subhāṣitaṃ,",
  "S08n736:524": "pratigṛhīto'smābhiradhiṣṭhitaśce-” ti ||",
  "S08n736:525": "atha sarvatathāgatāḥ punaḥ samājamāgamya,",
  "S08n736:526": "vajrapāṇaye mahābodhisatvāya sādhukārāṇyadadan |",
  "S08n736:527": "“sādhu te vajrasatvāya vajraratnāya sādhu te ||",
  "S08n736:528": "vajradharmāya te sādhu sādhu te vajrakarmaṇe ||",
  "S08n736:529": "subhāṣitamidaṃ sūtraṃ vajrayānamanuttaraṃ |",
  "S08n736:530": "sarvatathāgataṃ guhyaṃ mahāyānābhisaṃgraham ||” iti ||",
  "S08n736:531": "sarvatathāgatatatvasaṃgrahāt sarvakalpopāyasiddhividhivistaratantraḥ parisamāptaḥ ||"
}