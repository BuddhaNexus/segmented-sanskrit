{
  "SA20n1390:0": "triṃśikāvijñaptikārikāḥ",
  "SA20n1390:1": " |ṃamaḥ sarvabuddhabodhisattvebhyaḥ ||",
  "SA20n1390:2": "ātmadharmopacāro hi vividho yaḥ pravartate |",
  "SA20n1390:3": "vijñānapariṇāme'sau pariṇāmaḥ sa ca tridhā ||1 ||",
  "SA20n1390:4": "vipāko mananākhyaśca vijñaptirviṣayasya ca |",
  "SA20n1390:5": "tatrālayākhyaṃ vijñānaṃ vipākaḥ sarvabījakam ||2 ||",
  "SA20n1390:6": "asaṃviditakopādisthānavijñaptikaṃ ca tat |",
  "SA20n1390:7": "sadā sparśamanaskāravitsaṃjñācetanānvitam ||3 ||",
  "SA20n1390:8": "upekṣā vedanā tatrānivṛtāvyākṛtaṃ ca tat |",
  "SA20n1390:9": "tathā sparśādayastacca vartate srotasaughavat ||4 ||",
  "SA20n1390:10": "tasya vyāvṛttirarhattve tadāśritya pravartate |",
  "SA20n1390:11": "tadālambaṃ manonāma vijñānaṃ mananātmakam ||5 ||",
  "SA20n1390:12": "kleśaiścaturbhiḥ sahitaṃ nivṛtāvyākṛtaiḥ sadā |",
  "SA20n1390:13": "ātmadṛṣṭyātmamohātmamānātmasnehasaṃjñitaiḥ ||6 ||",
  "SA20n1390:14": "yatrajastanmayairanyaiḥ sparśādyaiścārhato na tat |",
  "SA20n1390:15": "na nirodhasamāpattau mārge lokottare na ca ||7 ||",
  "SA20n1390:16": "dvitīyaḥ pariṇāmo'yaṃ tṛtīyaḥ ṣaḍvidhasya yā |",
  "SA20n1390:17": "viṣayasyopalabdhiḥ sā kuśalākuśalādvayā ||8 ||",
  "SA20n1390:18": "sarvatragairviniyataiḥ kuśalaiścaitasairasau |",
  "SA20n1390:19": "samprayuktā tathā kleśairupakleśaistrivedanā ||9 ||",
  "SA20n1390:20": "ādyāḥ sparśādayaśchandādhimokṣasmṛtayaḥ saha |",
  "SA20n1390:21": "samādhidhībhyāṃ niyatāḥ śraddātha hrīrapatrapā ||10 ||",
  "SA20n1390:22": "alobhāditrayaṃ vīryaṃ praśrabdhiḥ sāpramādikā |",
  "SA20n1390:23": "ahiṃsā kuśalāḥ kleśā rāgapratighamūḍhayaḥ ||11 ||",
  "SA20n1390:24": "mānadṛgvicikitsāśca krodhopanahane punaḥ |",
  "SA20n1390:25": "mrakṣaḥ pradāśa īrṣyātha mātsaryaṃ saha māyayā ||12 ||",
  "SA20n1390:26": "śāṭhyaṃ mado'vihiṃsā hrīratrapā styānamuddhavaḥ |",
  "SA20n1390:27": "āśraddhyamatha kausīdyaṃ pramādo muṣitā smṛtiḥ ||13 ||",
  "SA20n1390:28": "vikṣepo'samprajanyaṃ ca kaukṛtyaṃ middhameva ca |",
  "SA20n1390:29": "vitarkaśca vicāraścetyupakleśā dvaye dvidhā ||14 ||",
  "SA20n1390:30": "pañcānāṃ mūlavijñāne yathāpratyayamudbhavaḥ |",
  "SA20n1390:31": "vijñānānāṃ saha na vā taraṅgāṇāṃ yathā jale ||15 ||",
  "SA20n1390:32": "manovijñānasaṃbhūtiḥ sarvadāsaṃjñikādṛte |",
  "SA20n1390:33": "samāpattidvayānmiddhānmūrcchanādapyacittakāt ||16 ||",
  "SA20n1390:34": "vijñānapariṇāmo'yaṃ vikalpo yad vikalpyate |",
  "SA20n1390:35": "tena tannāsti tenedaṃ sarvaṃ vijñaptimātrakam ||17 ||",
  "SA20n1390:36": "sarvabījaṃ hi vijñānaṃ pariṇāmastathā tathā |",
  "SA20n1390:37": "yātyanyo'nyavaśād yena vikalpaḥ sa sa jāyate ||18 ||",
  "SA20n1390:38": "karmaṇo vāsanā grāhadvayavāsanayā saha |",
  "SA20n1390:39": "kṣīṇe pūrvavipāke'nyad vipākaṃ janayanti tat ||19 ||",
  "SA20n1390:40": "yena yena vikalpena yad yad vastu vikalpyate |",
  "SA20n1390:41": "parikalpita evāsau svabhāvo na sa vidyate ||20 ||",
  "SA20n1390:42": "paratantrasvabhāvastu vikalpaḥ pratyayodbhavaḥ |",
  "SA20n1390:43": "niṣpannastasya pūrveṇa sadā rahitatā tu yā ||21 ||",
  "SA20n1390:44": "ata eva sa naivānyo nānanyaḥ paratantrataḥ |",
  "SA20n1390:45": "anityatādivad vācyo nādṛṣṭe'smin sa dṛśyate ||22 ||",
  "SA20n1390:46": "trividhasya svabhāvasya trividhāṃ niḥsvabhāvatām |",
  "SA20n1390:47": "sandhāya sarvadharmāṇāṃ deśitā niḥsvabhāvatā ||23 ||",
  "SA20n1390:48": "prathamo lakṣaṇenaiva niḥsvabhāvo'paraḥ punaḥ |",
  "SA20n1390:49": "na svayaṃbhāva etasyetyaparā niḥsvabhāvatā ||24 ||",
  "SA20n1390:50": "dharmāṇāṃ paramārthaśca sa yatastathatā'pi saḥ |",
  "SA20n1390:51": "sarvakālaṃ tathābhāvāt saiva vijñaptimātratā ||25 ||",
  "SA20n1390:52": "yāvad vijñaptimātratve vijñānaṃ nāvatiṣṭhati |",
  "SA20n1390:53": "grāhadvayasyānuśayastāvanna vinivartate ||26 ||",
  "SA20n1390:54": "vijñaptimātramevedamityapi hyupalambhataḥ |",
  "SA20n1390:55": "sthāpayannagrataḥ kiñcit tanmātre nāvatiṣṭhate ||27 ||",
  "SA20n1390:56": "yadālambanaṃ jñānaṃ naivopalabhate tadā |",
  "SA20n1390:57": "sthitaṃ vijñānamātratve grāhyābhāve tadagrahāt ||28 ||",
  "SA20n1390:58": "acitto'nupalambho'sau jñānaṃ lokottaraṃ ca tat |",
  "SA20n1390:59": "āśrayasya parāvṛttirdvidhā dauṣṭhulyahānitaḥ ||29 ||",
  "SA20n1390:60": "sa evānāsravo dhāturacintyaḥ kuśalo dhruvaḥ |",
  "SA20n1390:61": "sukho vimuktikāyo'sau dharmākhyo'yaṃ mahāmuneḥ ||30 ||",
  "SA20n1390:62": " ||triṃśikāvijñaptikārikāḥ samāptāḥ ||",
  "SA20n1390:63": " |kṛtiriyamācāryavasubandhoḥ ||"
}