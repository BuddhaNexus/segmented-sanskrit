{
  "S03n230:0": "7. agastya-jātakam",
  "S03n230:1": "tapovanasthānāmapyalaṃkārastyāgaśauryaṃ prāgeva gṛhasthānāmiti |",
  "S03n230:2": "tadyathānuśrūyate-",
  "S03n230:3": "bodhisattvabhūtaḥ kilāyaṃ bhagavāllokahitārthaṃ saṃsārādhvani vartamānaścāritraguṇaviśuddhyabhilakṣitaṃ kṣititalatilakabhūtamanyatamaṃ mahad brāhmaṇakulaṃ gaganatalamiva śaradamalaparipūrṇamaṇḍalaścandramāḥ samutpatannevābhyalaṃcakāra |",
  "S03n230:4": "sa yathākramaṃ śrutismṛtivihitānavāpya jātakarmādīn saṃskārānadhītya sāṅgānvedānkṛtsnaṃ ca kalpaṃ vyāpya vidyāyaśasā manuṣyalokaṃ guṇapriyairdātṛbhirabhyarthya pratigṛhyamāṇavibhavatvāt parāṃ dhanasamṛddhimabhijagāma |",
  "S03n230:5": "sa bandhumitrāśritadīnavargānsaṃmānanīyānatithīngurūṃśca |",
  "S03n230:6": "prahlādayāmāsa tathā samṛddhyā deśānmahāmedha ivābhivarṣan ||1 ||",
  "S03n230:7": "vidvattayā tasya yaśaḥ prakāśaṃ tattyāgaśauryādadhikaṃ cakāśe |",
  "S03n230:8": "niśākarasyeva śaradviśuddhaṃ samagraśobhādhikakānti bimbam ||2 ||",
  "S03n230:9": "atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulamupaśamavirodhivyasanaśaraśatalakṣyabhūtamaparyantakarmāntānuṣṭhāna-parigrahaśramamatṛptijanakaṃ kṛśāsvādaṃ gārhasthyamavetya taddoṣaviviktasukhāṃ ca dharmapratipattyanukūlāṃ mokṣadharmārambhādhiṣṭhānabhūtāṃ pravrajyāmanupaśyan mahatīmapi tāṃ dhanasamṛddhimaparikleśādhigatāṃ lokasaṃnatimanoharāṃ tṛṇavadapāsya tāpasapravrajyāvinayaniyamaparo babhūva |",
  "S03n230:10": "pravrajitamapi taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvācca śreyo'rthī janastadguṇagaṇāvarjitamatistathaivābhijagāma |",
  "S03n230:11": "sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaramabahumanyamānaḥ pravivekābhirāmatayā dakṣiṇasamudramadhyāvagāḍhamindranīlabhedābhinīlavarṇairanilabalākalitairūrmimālāvilāsairācchuritaparyantaṃ sitasikatāstīrṇabhūmibhāgaṃ puṣpaphalapallavālaṃkṛtaviṭapairnānātarubhirupaśobhitaṃ vimalasalilāśayapratīraṃ kārādvīpamadhyāsanādāśramapadaśriyā saṃyojayāmāsa |",
  "S03n230:12": "sutanustapasā tatra sa reje tapasātanuḥ |",
  "S03n230:13": "navacandra iva vyomni kāntatvenākṛśaḥ kṛśaḥ ||3 ||",
  "S03n230:14": "praśamanibhṛtaceṣṭitendriyo vrataniyamaikaraso vane vasan |",
  "S03n230:15": "muniriti tanubuddhiśaktibhirmṛgavihagairapi so'nvagamyata ||4 ||",
  "S03n230:16": "atha sa mahātmā pradānocitatvāttapovane'pi nivasan kālopanatamatithijanaṃ yathāsaṃnihitena mūlaphalena śucinā salilena hṛdyābhiśca svāgatāśīrvādapeśalābhistapasvijanayogyābhirvāgbhiḥ saṃpūjayati sma |",
  "S03n230:17": "atithijanopayuktaśeṣeṇa ca yātrāmātrārthamabhyavahṛtena tena vanyenāhāreṇa vartayāmāsa |",
  "S03n230:18": "tasya tapaḥprakarṣāt pravisṛtena yaśasā samāvarjitahṛdayaḥ śakro devendraḥ sthairyajijñāsayā tasya mahāsattvasya tasminnaraṇyāyatane tāpasajanopabhogayogyaṃ mūlaphalamanupūrveṇa sarvamantardhāpayāmāsa |",
  "S03n230:19": "bodhisattvo'pi dhyānaprasṛtamānasatayā saṃtoṣaparicayādanadhimūrcchitatvādāhāre svaśarīre cānabhiṣvaṅgānna tamantardhānahetuṃ manasi cakāra |",
  "S03n230:20": "sa taruṇāni taruparṇānyadhiśrāya tairāhāraprayojanamabhiniṣpādyātṛṣyamāṇa āhāraviśeṣānutsukaḥ svasthamatistathaiva vijahāra |",
  "S03n230:21": "na kvacid durlabhā vṛttiḥ saṃtoṣaniyatātmanām |",
  "S03n230:22": "kutra nāma na vidyante tṛṇaparṇajalāśayāḥ ||5 ||",
  "S03n230:23": "vismitataramanāstu śakro devendrastasya tenāvasthānena sthirataraguṇasaṃbhāvanastatparīkṣānimittaṃ tasminnaraṇyavanapradeśe nidāghakālānilavatsamagraṃ vīruttṛṇatarugaṇaṃ parṇasamṛddhyā viyojayāmāsa |",
  "S03n230:24": "atha bodhisattvaḥ pratyārdratarāṇi śīrṇaparṇāni samāhṛtya tairudakasvinnairanutkaṇṭhitamatirvartamāno dhyānasukhaprīṇitamanāstatrāmṛtatṛpta iva vijahāra |",
  "S03n230:25": "avismayaḥ śrutavatāṃ samṛddhānāmamatsaraḥ |",
  "S03n230:26": "saṃtoṣaśca vanasthānāṃ guṇaśobhāvidhiḥ paraḥ ||6 ||",
  "S03n230:27": "atha śakrastena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa iva tasya mahāsattvasya vratakāle hutāgnihotrasya parisamāptajapyasyātithijanadidṛkṣayā vyavalokayato brāhmaṇarūpamāsthāyātithiriva nāma bhūtvā purastātprādurabhūt |",
  "S03n230:28": "sa prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayāmāsa |",
  "S03n230:29": "tūṣṇīṃbhāvāttu tasyābhimatamupanimantraṇamavetya sa mahātmā",
  "S03n230:30": "ditsāpraharṣavikasannayanāsyaśobhaḥ",
  "S03n230:31": "snigdhairmanaḥśrutisukhairabhinandya vākyaiḥ |",
  "S03n230:32": "kṛcchropalabdhamapi tacchrapaṇaṃ samastaṃ",
  "S03n230:33": "tasmai dadau svayamabhūcca mudeva tṛptaḥ ||7 ||",
  "S03n230:34": "sa tathaiva praviśya dhyānāgāraṃ tenaiva prītiprāmodyena tamahorātramatināmayāmāsa |",
  "S03n230:35": "atha śakrastasya dvitīye tṛtīye caturthe pañcame'pi cāhani tathaiva vratakāle purataḥ prādurabhūt |",
  "S03n230:36": "so'pi cainaṃ pramuditataramanāstathaiva pratipūjayāmāsa |",
  "S03n230:37": "dānābhilāṣaḥ sādhūnāṃ kṛpābhyāsavivardhitaḥ |",
  "S03n230:38": "naiti saṃkocadīnatvaṃ duḥkhaiḥ prāṇāntikairapi ||8 ||",
  "S03n230:39": "atha śakraḥ paramavismayāviṣṭahṛdayastapaḥprakarṣādasya prārthanāmātrāpekṣaṃ tridaśapatilakṣmīsaṃparkamavagamya samutpatitabhayāśaṅkaḥ svameva vapurdivyādbhutaśobhamabhiprapadya tapaḥprayojanamenaṃ paryapṛcchat |",
  "S03n230:40": "bandhūnpriyānaśrumukhānvihāya parigrahānsaukhyaparigrahāṃśca |",
  "S03n230:41": "āśāṅkuśaṃ nu vyavasṛjya kutra tapaḥparikleśamimaṃ śrito'si ||9 ||",
  "S03n230:42": "sukhopapannānparibhūya bhogācchokākulaṃ bandhujanaṃ ca hitvā |",
  "S03n230:43": "na hetunālpena hi yānti dhīrāḥ sukhoparodhīni tapovanāni ||10 ||",
  "S03n230:44": "vaktavyametanmayi manyase cetkautūhalaṃ no'rhasi tadvinetum |",
  "S03n230:45": "kiṃ nāma tadyasya guṇapraveśavaśīkṛtaivaṃ bhavato'pi buddhiḥ ||11 ||",
  "S03n230:46": "bodhisattva uvāca-śrūyatāṃ mārṣa yannimitto'yaṃ mama prayatnaḥ |",
  "S03n230:47": "punaḥ punarjātiratīva duḥkhaṃ jarāvipadvayādhivirūpatāśca |",
  "S03n230:48": "martavyamityākulatā ca buddherlokānatastrātumiti sthito'smi ||12 ||",
  "S03n230:49": "atha śakro devendro nāyamasmadgatāṃ śriyamabhikāmayata iti samāśvāsitahṛdayaḥ subhāṣitena tena cābhiprasāditamatiryuktamityabhipūjya tadasya vacanaṃ varapradānena bodhisattvamupanimantrayāmāsa-",
  "S03n230:50": "atra te tāpasajanapratirūpe subhāṣite |",
  "S03n230:51": "dadāmi kāśyapa varaṃ tadvṛṇīṣva yadicchasi ||13 ||",
  "S03n230:52": "atha bodhisattvo bhavabhogasukheṣvanāsthaḥ prārthanāmeva duḥkhamavagacchansātmībhūtasaṃtoṣaḥ śakramuvāca-",
  "S03n230:53": "dātumicchasi cenmahyamanugrahakaraṃ varam |",
  "S03n230:54": "vṛṇe tasmādahamimaṃ devānāṃ pravaraṃ varam ||14 ||",
  "S03n230:55": "dārānmano'bhilaṣitāṃstanayānprabhutva-",
  "S03n230:56": "marthānabhīpsitaviśālatarāṃśca labdhvā |",
  "S03n230:57": "yenābhitaptamatireti na jātu tṛptiṃ",
  "S03n230:58": "lobhānalaḥ sa hṛdayaṃ mama nābhyupeyāt ||15 ||",
  "S03n230:59": "atha śakrastayā tasya saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punarbodhisattvaṃ sādhu sādhviti praśasya vareṇīpacchandayāmāsa-",
  "S03n230:60": "atrāpi te munijanapratirūpe subhāṣite |",
  "S03n230:61": "pratiprābhṛtavatprītyā prayacchāmyaparaṃ varam ||16 ||",
  "S03n230:62": "atha bodhisattvaḥ kleśaviyogasyaiva durlabhatāmasya pradarśayanvarayācñāpadeśena punarapyasmai dharmaṃ deśayāsāsa-",
  "S03n230:63": "dadāsi me yadi varaṃ sadguṇāvāsa vāsava |",
  "S03n230:64": "vṛṇe tenemamaparaṃ devendrānavaraṃ varam ||17 ||",
  "S03n230:65": "arthādapi bhraṃśamavāpnuvanti varṇaprasādādyaśasaḥ sukhācca |",
  "S03n230:66": "yenābhibhūtā dviṣateva sattvāḥ sadveṣavahnirmama dūrataḥ syāt ||18 ||",
  "S03n230:67": "tacchrutvā śakro devānāmadhipatirvismayavaśāt sādhu sādhvityenamabhipraśasya punaruvāca-",
  "S03n230:68": "sthāne pravrajitānkīrtiranurakteva sevate |",
  "S03n230:69": "tadvaraṃ pratigṛhṇīṣva madatrāpi subhāṣite ||19 ||",
  "S03n230:70": "atha bodhisattvaḥ kleśaprātikūlyāt kliṣṭasattvasaṃparkavigarhāṃ vratisaṃpratigrahāpadeśena kurvannityuvāca-",
  "S03n230:71": "śṛṇuyāmapi naiva jātu bālaṃ na ca vīkṣeya na cainamālapeyam |",
  "S03n230:72": "na ca tena nivāsakhedaduḥkhaṃ samupeyāṃ varamityahaṃ vṛṇe tvām ||20 ||",
  "S03n230:73": "śakra uvāca-",
  "S03n230:74": "anukampyo viśeṣeṇa satāmāpadgato nanu |",
  "S03n230:75": "āpadāṃ mūlabhūtatvādbālyaṃ cādhamamiṣyate ||21 ||",
  "S03n230:76": "karuṇāśrayabhūtasya bālasyāsya viśeṣataḥ |",
  "S03n230:77": "kṛpālurapi sankasmānna darśanamapīcchasi ||22 ||",
  "S03n230:78": "bodhisattva uvāca-agatyā mārṣa |",
  "S03n230:79": "paśyatvatrabhavān |",
  "S03n230:80": "kathaṃcidapi śakyeta yadi bālaścikitsitum |",
  "S03n230:81": "taddhitodyoganiryatnaḥ kathaṃ syāditi madvidhaḥ ||23 ||",
  "S03n230:82": "itthaṃ caiṣa cikitsāprayogasyāpātramiti gṛhyatām |",
  "S03n230:83": "sunayavadanayaṃ nayatyayaṃ paramapi cātra niyoktumicchati |",
  "S03n230:84": "anucitavinayārjavakramo hitamapi cābhihitaḥ prakupyati ||24 ||",
  "S03n230:85": "iti paṇḍitamānamohadagdhe hitavādiṣvapi roṣarūkṣabhāve |",
  "S03n230:86": "rabhase vinayābhiyogamāndyādvada kastatra hitārpaṇābhyupāyaḥ ||25 ||",
  "S03n230:87": "ityagatyā suraśreṣṭha karuṇāpravaṇairapi |",
  "S03n230:88": "bālasyādravyabhūtasya na darśanamapīṣyate ||26 ||",
  "S03n230:89": "tacchrutvā śakraḥ sādhu sādhvityenamabhinandya subhāṣitābhiprasāditamatiḥ punaruvāca-",
  "S03n230:90": "na subhāṣitaratnānāmarghaḥ kaścana vidyate |",
  "S03n230:91": "kusumāñjalivatprītyā dadāmyatrāpi te varam ||27 ||",
  "S03n230:92": "atha bodhisattvaḥ sarvāvasthāsukhatāṃ sajjanasya pradarśayañchakramuvāca-",
  "S03n230:93": "vīkṣeya dhīraṃ śṛṇuyāṃ ca dhīraṃ syānme nivāsaḥ saha tena śakra |",
  "S03n230:94": "saṃbhāṣaṇaṃ tena sahaiva bhūyādetaṃ varaṃ devavara prayaccha ||28 ||",
  "S03n230:95": "śakra uvāca-atipakṣapāta iva khalu te dhīraṃ prati |",
  "S03n230:96": "taducyatāṃ tāvat |",
  "S03n230:97": "kiṃ nu dhīrastavākārṣīdvada kāśyapa kāraṇam |",
  "S03n230:98": "adhīra iva yenāsi dhīradarśanalālasaḥ ||29 ||",
  "S03n230:99": "atha bodhisattvaḥ sajjanamāhātmyamasya pradarśayannuvāca-śrūyatāṃ mārṣa,",
  "S03n230:100": "yena me dhīradarśanamevābhilaṣate matiḥ |",
  "S03n230:101": "vrajati guṇapathena ca svayaṃ nayati parānapi tena vartmanā |",
  "S03n230:102": "vacanamapi na rūkṣamakṣamāṃ janayati tasya hitopasaṃhitam ||30 ||",
  "S03n230:103": "aśaṭhavinayabhūṣaṇaḥ sadā hitamiti lambhayituṃ sa śakyate |",
  "S03n230:104": "iti mama guṇapakṣapātinī namati matirguṃṇapakṣapātini ||31 ||",
  "S03n230:105": "athainaṃ śakraḥ sādhūpapannarūpamidamiti cābhinandya samabhivṛddhaprasādaḥ punarvareṇopanimantrayāmāsa-",
  "S03n230:106": "kāmaṃ saṃtoṣasātmatvātsarvatra kṛtameva te |",
  "S03n230:107": "madanugrahabuddhyā tu grahītuṃ varamarhasi ||32 ||",
  "S03n230:108": "upakārāśayā bhaktyā śaktyā caiva samastayā |",
  "S03n230:109": "prayuktasyātiduḥkho hi praṇayasyāpratigrahaḥ ||33 ||",
  "S03n230:110": "atha tasya parāmupakartukāmatāmavekṣya bodhisattvastatpriyahitakāmatayā pradānānutarṣaprābalyamasmai prakāśayannuvāca-",
  "S03n230:111": "tvadīyamannaṃ kṣayadoṣavarjitaṃ manaśca ditsāpratipattipeśalam |",
  "S03n230:112": "viśuddhaśīlābharaṇāśca yācakā mama syuretāṃ varasaṃpadaṃ vṛṇe ||34 ||",
  "S03n230:113": "śakra uvāca-subhāṣitaratnākaraḥ khalvatrabhavān | api ca-",
  "S03n230:114": "yadabhiprārthitaṃ sarvaṃ tattathaiva bhaviṣyati |",
  "S03n230:115": "dadāmi ca punastubhyaṃ varamasminsubhāṣite ||35 ||",
  "S03n230:116": "bodhisattva uvāca-",
  "S03n230:117": "varaṃ mamānugrahasaṃpadākaraṃ dadāsi cetsarvadivaukasāṃ vara |",
  "S03n230:118": "na mābhyupeyāḥ punarityabhijvalannimaṃ varaṃ dainyanisūdanaṃ vṛṇe ||36 ||",
  "S03n230:119": "atha śakraḥ sāmarṣavadenamativismayamāna uvāca-mā tāvadbhoḥ!",
  "S03n230:120": "japavratejyāvidhinā tapaḥśramairjano'yamanvicchati darśanaṃ mama |",
  "S03n230:121": "bhavānpunarnecchati kena hetunā varapraditsābhigatasya me sataḥ ||37 ||",
  "S03n230:122": "bodhisattva uvāca-alaṃ te manyupraṇayena |",
  "S03n230:123": "samanuneṣyāmyahamatrabhavantaṃ devarāja ! na hyasāvadākṣiṇyānuvṛttirna cāpyabahumānaviceṣṭitamasamavadhānakāmyatā vā bhavati bhavatām | kiṃ tu",
  "S03n230:124": "nirīkṣya te rūpamamānuṣādbhutaṃ prasannakānti jvalitaṃ ca tejasā |",
  "S03n230:125": "bhavetpramādastapasīti me bhayaṃ prasādasaumyādapi darśanāttava ||38 ||",
  "S03n230:126": "atha śakraḥ praṇamya pradakṣiṇīkṛtya cainaṃ tatraivāntardadhe |",
  "S03n230:127": "prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyamannapānaṃ dadarśa |",
  "S03n230:128": "śakropanimantraṇāhūtāni cānekāni pratyekabuddhaśatāni vyāyatābaddhaparikarāṃśca pariveṣaṇasajjānanekāṃśca devakumārān |",
  "S03n230:129": "tenānnapānavidhinā sa munirmaharṣīn",
  "S03n230:130": "saṃtarpayanmudamudāratarāmavāpa |",
  "S03n230:131": "vṛttyā ca tāpasajanocitayābhireme",
  "S03n230:132": "dhyānāpramāṇaniyamena śamena caiva ||39 ||",
  "S03n230:133": "tadevaṃ tapovanasthānāmapyalaṃkārastyāgaśauryaṃ prāgeva gṛhasthānāmiti tyāgaśauryeṇālaṃkartavya evātmā satpuruṣeṇeti |",
  "S03n230:134": "dānapatisaṃpraharṣaṇāyāmapyunneyaṃ lobhadveṣamohabālyavigarhāyāṃ kalyāṇamitrasaṃparkaguṇe saṃtoṣakathāyāṃ tathāgatamāhātmye ca |",
  "S03n230:135": "evaṃ pūrvajanmasvapi subhāṣitaratnātiśayākaraḥ sa bhagavān prāgeva saṃbuddha iti |",
  "S03n230:136": "ityagastya-jātakaṃ saptamam |"
}