{
  "SA11n1100:0": "3 bodhicittaparigraho nāma tṛtīyaḥ paricchedaḥ |",
  "SA11n1100:1": "adhunā pāpadeśanānantaraṃ puṇyānumodanāmāha-",
  "SA11n1100:2": "apāyaduḥkhaviśrāmaṃ sarvasattvaiḥ kṛtaṃ śubham |",
  "SA11n1100:3": "anumode pramodena sukhaṃ tiṣṭhantu duḥkhitāḥ ||1 ||",
  "SA11n1100:4": "narakādigatau duḥkhamanubhavanto hi pariśrāntāḥ sukṛtavipākamadhigamya pratilabdhasukhā viśrāmyanti kiyatkālam |",
  "SA11n1100:5": "anumode prasādena iti saṃpraharṣayāmi prasannacittaḥ |",
  "SA11n1100:6": "anumodanāpi trividhā-manasā kāyena vācā ca |",
  "SA11n1100:7": "tatra prasannacittaḥ saṃpraharṣayati manasā,",
  "SA11n1100:8": "kāyena romaharṣaśrupātagātrakampādikamanubhavan,",
  "SA11n1100:9": "vācā ca saṃprahṛṣṭacetanaḥ tathāvidhāmeva vācamuccārayan,",
  "SA11n1100:10": "sādhu kṛtaṃ bhadrakaṃ kṛtamiti |",
  "SA11n1100:11": "sukhaṃ tiṣṭhantu duḥkhitā iti yadarthaṃ taistatkarma kṛtam,",
  "SA11n1100:12": "tadapi teṣāṃ samṛdhyatu iti bhāvaḥ ||",
  "SA11n1100:13": "laukikaṃ karmānumodya lokottaramanumodamānaḥ prāha-",
  "SA11n1100:14": "saṃsāraduḥkhanirmokṣamanumode śarīriṇām |",
  "SA11n1100:15": "bodhisattvatvabuddhatvamanumode ca tāyinām ||2 ||",
  "SA11n1100:16": "duḥkhanirmokṣamiti śrāvakabodhiḥ pratyekabuddhabodhirvā |",
  "SA11n1100:17": "cittaṃ vā tadarthamutpāditaṃ tathocyate |",
  "SA11n1100:18": "tadā bodhitrayamapi tadgāhaḥ |",
  "SA11n1100:19": "śarīriṇāmiti prāṇinām |",
  "SA11n1100:20": "bodhisattvatvabuddhatvamiti bodhisattvatvaṃ bhagavatāṃ hetvavasthām,",
  "SA11n1100:21": "buddhatvaṃ phalāvasthāmiti |",
  "SA11n1100:22": "tāyināmiti svādhigatamārgadeśakānām |",
  "SA11n1100:23": "yaduktam-tāyaḥ svadṛṣṭamārgoktiḥ iti |",
  "SA11n1100:24": "tadvidyate yeṣāmiti |",
  "SA11n1100:25": "athavā-tāyaḥ saṃtānārthaḥ āsaṃsāramapratiṣṭhitanirvāṇatayāvasthāyinām ||",
  "SA11n1100:26": "bodhisattvānāṃ puṇyānumodanāṃ kurvannāha-",
  "SA11n1100:27": "cittotpādasamudrāṃśca sarvasattvasukhāvahān |",
  "SA11n1100:28": "sarvasattvahitādhānānanumode ca śāsinām ||3 ||",
  "SA11n1100:29": "cittotpādāḥ pratikṣaṇabhāvino'paryantāgādhatayā samudrā iva samudrāḥ tān |",
  "SA11n1100:30": "kiṃbhūtān ? sarvasattvasukhāvahān sarvasattvānāṃ sukhamāvahantīti tadrasaikanimnasvabhāvānityarthaḥ |",
  "SA11n1100:31": "sarvasattvahitādhānāniti hitavidhāyakān |",
  "SA11n1100:32": "śāsināmiti śāsanaṃ śāsaḥ buddhatvopāyābhyāsaḥ,",
  "SA11n1100:33": "tadarthatvādupacārāt |",
  "SA11n1100:34": "tadvidyate yeṣāmiti śāsino bodhisattvāḥ | taduktam-",
  "SA11n1100:35": "upāyābhyāsa evāyaṃ tādarthyācchāsanaṃ matam | iti ||",
  "SA11n1100:36": "athavā-śāsituṃ śīlaṃ yeṣāmiti śāsinaḥ |",
  "SA11n1100:37": "bodhisattvā hi dānādibhiḥ saṃgrahavastubhiḥ sattvān saṃgṛhya sanmārge'vatārayanti ||",
  "SA11n1100:38": "etāvatā anumodanā kathitā |",
  "SA11n1100:39": "adhyeṣaṇāṃ kathayannāha-",
  "SA11n1100:40": "sarvāsu dikṣu saṃbuddhān prārthayāmi kṛtāñjaliḥ |",
  "SA11n1100:41": "dharmapradīpaṃ kurvantu mohādduḥkhaprapātinām ||4 ||",
  "SA11n1100:42": "dharmapradīpaṃ kurvantviti ajñānatamovṛtānāṃ sattvānāṃ mārgāmārgaviśeṣaparijñānavikalānāṃ dharmadeśanātmakamālokaṃ kurvantu ||",
  "SA11n1100:43": "etāvatā adhyeṣaṇā kathitā |",
  "SA11n1100:44": "yācanāmupadarśayannāha-",
  "SA11n1100:45": "nirvātukāmāṃśca jinān yācayāmi kṛtāñjaliḥ |",
  "SA11n1100:46": "kalpānanantāṃstiṣṭhantu mā bhudandhamidaṃ jagat ||5 ||",
  "SA11n1100:47": "kṛtakṛtyatayā parinirvāṇaṃ gantumanasaḥ |",
  "SA11n1100:48": "aparyantakalpān sthitaye yācayāmi |",
  "SA11n1100:49": "mā bhūdandhamiti pūrvavanmārgājñānaniścetanaṃ mā bhūt |",
  "SA11n1100:50": "anenāpi yācanā proktā ||",
  "SA11n1100:51": "yācanānāntaramidānīṃ pariṇāmanāmāha-",
  "SA11n1100:52": "evaṃ sarvamidaṃ kṛtvā yanmayāsāditaṃ śubham |",
  "SA11n1100:53": "tena syāṃ sarvasattvānāṃ sarvaduḥkhapraśāntikṛt ||6 ||",
  "SA11n1100:54": "evamuktakrameṇa sarvamidaṃ pūjāpāpadeśanāpuṇyānumodanādi kṛtvā vidhāya yanmayā āsāditaṃ prāptaṃ śubhaṃ sukṛtaṃ tena śubhena syāṃ bhaveyaṃ sarvasattvānāṃ samastaprāṇabhṛtāṃ sarvaduḥkhapraśāntikṛditi niḥśeṣavyasanapraśamanasamartho bhaveyam ||",
  "SA11n1100:55": "iti sāmānyena pariṇamayya punarviśeṣeṇāha-",
  "SA11n1100:56": "glānānāmasmi bhaiṣajyaṃ bhaveyaṃ vaidya eva ca |",
  "SA11n1100:57": "tadupasthāyakaścaiva yāvadrogāpunarbhavaḥ ||7 ||",
  "SA11n1100:58": "teneti sarvatra yathāyogaṃ saṃbandhanīyam |",
  "SA11n1100:59": "glānānāmiti vyādhipīḍitānām |",
  "SA11n1100:60": "bhaiṣajyamiti auṣadham |",
  "SA11n1100:61": "vaidyaścikitsakaḥ |",
  "SA11n1100:62": "tadupasthāyakaḥ tasya glānasya paricārakaḥ |",
  "SA11n1100:63": "rogāpunarbhava iti yāvad vyādhinivṛttiḥ syāt ||",
  "SA11n1100:64": "kṣutpipāsāvyathāṃ hanyāmannapānapravarṣaṇaiḥ |",
  "SA11n1100:65": "durbhikṣāntarakalpeṣu bhaveyaṃ pānabhojanam ||8 ||",
  "SA11n1100:66": "kṣud bubhukṣā |",
  "SA11n1100:67": "pipāsā tṛṣṇā |",
  "SA11n1100:68": "tayorvyathā,",
  "SA11n1100:69": "tābhyāṃ vā vyathā |",
  "SA11n1100:70": "tāṃ hanyāṃ nivarteyam |",
  "SA11n1100:71": "annapānapravarṣaṇaiḥ prabandhāhārapānasaṃpādanaiḥ |",
  "SA11n1100:72": "durbhikṣāntarakalpeṣviti-",
  "SA11n1100:73": "kalpasya śastrarogābhyāṃ durbhikṣeṇa ca nirgamaḥ | iti ||",
  "SA11n1100:74": "tatra daśavarṣāyuṣi prajāyāmantarakalpaparyante durbhikṣeṇa saṃvartaḥ prādurbhavati varṣān sapta,",
  "SA11n1100:75": "māsān sapta,",
  "SA11n1100:76": "divasānapi saptaiva | yaduktam-",
  "SA11n1100:77": "kalpasya śastrarogābhyāṃ durbhikṣeṇa vinirgamaḥ |",
  "SA11n1100:78": "divasān sapta māsāṃśca varṣāścaiva yathākramam ||iti |",
  "SA11n1100:79": "tatra annapānābhāvādanyonyamāṃsāsthibhakṣaṇameva āhāraḥ |",
  "SA11n1100:80": "tadapi kecidalabhamānā āhāravaikalyācca mriyante |",
  "SA11n1100:81": "tatra bhaveyaṃ pānabhojanam ||",
  "SA11n1100:82": "daridrāṇāṃ ca sattvānāṃ nidhiḥ syāmahamakṣayaḥ |",
  "SA11n1100:83": "nānopakaraṇākārairupatiṣṭheyamagrataḥ ||9 ||",
  "SA11n1100:84": "daridrāṇāmiti dhanavikalānām |",
  "SA11n1100:85": "akṣaya iti ākṛṣyamāṇadhano'pi yo na kṣīyate |",
  "SA11n1100:86": "nānopakaraṇākārairiti śayanāsanavasanabhojanābharaṇavilepanaprabhṛti yadyadabhilaṣanti sattvāḥ,",
  "SA11n1100:87": "taistairupakaraṇaviśeṣākāraiḥ ahameva upatiṣṭheyaṃ pratyupasthito bhaveyam |",
  "SA11n1100:88": "teṣāṃ daridrāṇāṃ sattvānāmagrataḥ purataḥ |",
  "SA11n1100:89": "idaṃ ca pariṇāmanamāryavajradhvajasūtre vistareṇa pratipāditam |",
  "SA11n1100:90": "tatredamuktam-",
  "SA11n1100:91": "sa tāni kuśalamūlāni pariṇāmayan evaṃ pariṇāmayati-anenāhaṃ kuśalamūlena sarvasattvānāṃ layanaṃ bhaveyaṃ sarvaduḥkhaskandhavinivartanatayā |",
  "SA11n1100:92": "sarvasattvānāṃ trāṇaṃ bhaveyaṃ sarvakleśaparimocanatayā |",
  "SA11n1100:93": "sarvasattvānāṃ śaraṇaṃ bhaveyaṃ sarvabhayārakṣaṇatayā |",
  "SA11n1100:94": "sarvasattvānāṃ gatirbhaveyaṃ sarvabhūmyanugamanatayā |",
  "SA11n1100:95": "sarvasattvānāṃ parāyaṇaṃ bhaveyamatyantayogakṣemapratilambhanatayā |",
  "SA11n1100:96": "sarvasattvānāmāloko bhaveyaṃ vitimirajñānasaṃdarśanatayā |",
  "SA11n1100:97": "sarvasattvānāmulkā bhaveyamavidyātamondhakāravinivartanatayā |",
  "SA11n1100:98": "ityādi vistaraḥ |",
  "SA11n1100:99": "idamuktvā punaridamāha-tatrādhyāśayataḥ pariṇamayatio na vacanamātreṇa |",
  "SA11n1100:100": "taccodagracittaḥ pariṇamayati |",
  "SA11n1100:101": "hṛṣṭacittaḥ pariṇamayati |",
  "SA11n1100:102": "prasannacittaḥ pariṇamayati |",
  "SA11n1100:103": "pramuditacittaḥ strigdhacittaḥ pariṇamayati |",
  "SA11n1100:104": "maitracittaḥ premacitto'nugrahacitto hitacittaḥ sukhacittaḥ pariṇamayati |",
  "SA11n1100:105": "iti vistaraḥ ||",
  "SA11n1100:106": "idānīmātmabhāvādiparityāgaṃ kurvannāha-",
  "SA11n1100:107": "ātmabhāvāṃstathā bhogān sarvatryadhvagataṃ śubham |",
  "SA11n1100:108": "nirapekṣastyajāmyeṣa sarvasattvārthasiddhaye ||10 ||",
  "SA11n1100:109": "ātmabhāvāniti sarvagaticyutyupapattiṣu sarvakāyān |",
  "SA11n1100:110": "nirapekṣaḥ sarvaprakāreṇa nirāsaṅga ityarthaḥ |",
  "SA11n1100:111": "tyajāmi utsṛjāmi |",
  "SA11n1100:112": "dadāmītyarthaḥ |",
  "SA11n1100:113": "bhogāniti upabhogyavastūni hayagajarathaprāsādādyāśrayastrakcandanavastrābharaṇakanyādīni |",
  "SA11n1100:114": "sarvatryadhvagataṃ śubhamiti sarvatraidhātukasaṃgṛhītaṃ puṇyāneñjayasvabhāvam |",
  "SA11n1100:115": "yadi vā dānaśīlādiprasūtaṃ bhāvanāmayaṃ ca |",
  "SA11n1100:116": "tryadhvagatam atītānāgatapratyutpannam |",
  "SA11n1100:117": "syādetat-anāgatasya asatsvabhāvasya ko'yamutsargo nāma ? satyam |",
  "SA11n1100:118": "kiṃ tu tatsaṃbhavakāle tatrāsaṅganivāraṇārthamevamucyate,",
  "SA11n1100:119": "idānīmeva tatparityāgāt,",
  "SA11n1100:120": "āśayasya viśuddhivardhanārthaṃ ca |",
  "SA11n1100:121": "etadevāha-nirapekṣa iti |",
  "SA11n1100:122": "tadvipākasya svārthe'napekṣaḥ |",
  "SA11n1100:123": "kimarthamevamanuṣṭhīyate ityāha-sarvasattvārthasiddhaye iti |",
  "SA11n1100:124": "sarvasattvānāṃ traidhātukavartināmabhyudayaniḥśreyasalakṣaṇārthaniṣpattaye |",
  "SA11n1100:125": "atītānāgataśubhotsargastu āryākṣayamatisūtre'bhihitaḥ | yaduktam-",
  "SA11n1100:126": "kuśalānāṃ ca cittacaitasikānāmanusmṛtiḥ,",
  "SA11n1100:127": "anusmṛtya ca bodhipariṇāmanā,",
  "SA11n1100:128": "ida matītakauśalyam |",
  "SA11n1100:129": "yā anāgatānāṃ kuśalamūlānāṃ nidhyaptirbodherāmukhīkarmasamanvāhāraḥ,",
  "SA11n1100:130": "ye ye utpatsyante kuśalāścittotpādāḥ,",
  "SA11n1100:131": "tānanuttarāyāṃ samyaksaṃbodhau pariṇāmayiṣyāmi |",
  "SA11n1100:132": "idamanāgatakauśalyam |",
  "SA11n1100:133": "iti vistaraḥ |",
  "SA11n1100:134": "sarvatyāgādhimuktiṃ paripūrye parityāgacittavegāt tena kāyaprayogeṇa utsṛṣṭasarvaparigrahaḥ |",
  "SA11n1100:135": "sarvaparigrahamūlādbhavaduḥkhādvimukto mukta ityucyate |",
  "SA11n1100:136": "iti vistaraḥ ||",
  "SA11n1100:137": "nanu ca ātmārthamapi kiṃcidrakṣitumucitamiti mātsaryaṃ nirākurvannāha-",
  "SA11n1100:138": "sarvatyāgaśca nirvāṇaṃ nirvāṇārthi ca me manaḥ |",
  "SA11n1100:139": "tyaktavyaṃ cenmayā sarva varaṃ sattveṣu dīyatām ||11 ||",
  "SA11n1100:140": "sarveṣāṃ sāsravātmabhāvādīnāṃ nirvāṇaṃ mokṣaḥ |",
  "SA11n1100:141": "tadarthi ca me manaḥ,",
  "SA11n1100:142": "tadarthi ca mama cittam |",
  "SA11n1100:143": "tyaktavyaṃ cediti |",
  "SA11n1100:144": "nirvāṇasamaye yadi sarvamātmabhāvādi avaśyaṃ parityajya yātavyaṃ mayā,",
  "SA11n1100:145": "tadā varaṃ sattveṣu dīyatām,",
  "SA11n1100:146": "kimanena mātsaryahetunā vidhṛteneti bhāvaḥ ||",
  "SA11n1100:147": "tasmādidamihānurūpamityāha-",
  "SA11n1100:148": "yaścāsukhīkṛtaścātmā mayāyaṃ sarvadehinām |",
  "SA11n1100:149": "yathākāmaṃgamakāritāyāṃ niyukto mayāyamātmā kāyaḥ |",
  "SA11n1100:150": "sarvadehināṃ sarvasattvānāṃ kṛte |",
  "SA11n1100:151": "etadeva darśayannāha-",
  "SA11n1100:152": "ghrantu nindantu vā nityamākirantu ca pāṃsubhiḥ ||12 ||",
  "SA11n1100:153": "krīḍantu mama kāyena hasantu vilasantu ca |",
  "SA11n1100:154": "dattastebhyo mayā kāyaścintayā kiṃ mamānayā ||13 ||",
  "SA11n1100:155": "kārayantu ca karmāṇi yāni teṣāṃ sukhāvaham |",
  "SA11n1100:156": "daṇḍādibhistāḍayantu vā,",
  "SA11n1100:157": "avarṇavādairjugupsantu,",
  "SA11n1100:158": "ākirantu ca pāṃsubhiḥ,",
  "SA11n1100:159": "dhūlibhiravakirantu |",
  "SA11n1100:160": "dattastebhyo mayā kāya iti,",
  "SA11n1100:161": "sarvaḥ sarveṇa mayā teṣāṃ parityaktaḥ,",
  "SA11n1100:162": "kiṃ mama samaviṣamacintayā ?",
  "SA11n1100:163": "kārayantu karmāṇīti anavadyāni | etadevāha-",
  "SA11n1100:164": "anarthaḥ kasyacinmā bhūnmāmālambya kadācana ||14 ||",
  "SA11n1100:165": "aniṣṭaṃ kasyacitprāṇino mā bhūt,",
  "SA11n1100:166": "māmāśritya kadācana,",
  "SA11n1100:167": "iha paratra vā ||",
  "SA11n1100:168": "yeṣāṃ kruddhāprasannā vā māmālambya matirbhavet |",
  "SA11n1100:169": "teṣāṃ sa eva hetuḥ syānnityaṃ sarvārthasiddhaye ||15 ||",
  "SA11n1100:170": "yeṣāṃ kruddhā yeṣāmaprasannā vā matiścittaṃ bhavet,",
  "SA11n1100:171": "teṣāṃ kruddhāprasannamatīnāṃ sa eva hetuḥ syāt,",
  "SA11n1100:172": "kruddhā aprasannā matireva |",
  "SA11n1100:173": "puṃstvaṃ tu tacchabdasya hetusamānādhikaraṇatayā |",
  "SA11n1100:174": "sarvārthasiddhaya iti ātmaparābhyudayaniḥśreyasaniṣpattaye ||",
  "SA11n1100:175": "abhyākhyāsyanti māṃ ye ca ye cānye'pyapakāriṇaḥ |",
  "SA11n1100:176": "utprāsakāstathānye'pi sarve syurbodhibhāginaḥ ||16 ||",
  "SA11n1100:177": "abhyākhyāsyanti iti mithyāropitadoṣeṇa dūṣayiṣyanti |",
  "SA11n1100:178": "anye'pi ye kāyikaṃ mānasikaṃ vā apakāraṃ kariṣyanti |",
  "SA11n1100:179": "utprāsakā iti upahāsakāḥ,",
  "SA11n1100:180": "viḍambakāriṇo vā |",
  "SA11n1100:181": "tathā anye'pi udāsīnāḥ prasannāśca |",
  "SA11n1100:182": "sarve bhaveyurbuddhatvalābhinaḥ ||",
  "SA11n1100:183": "anāthānāmahaṃ nāthaḥ sārthabāhaśca yāyinām |",
  "SA11n1100:184": "pārepsūnāṃ ca naubhūtaḥ setuḥ saṃkrama eva ca ||17 ||",
  "SA11n1100:185": "anāthānāmiti sāṃnāyyānveṣiṇām |",
  "SA11n1100:186": "sārthavāhaśca yāyināmiti sārthamukhyo mārgaprapannānām |",
  "SA11n1100:187": "pārepsūnāmiti nadyādīnāṃ pārimakūlaṃ gantukāmānām ||",
  "SA11n1100:188": "dīpārthināmahaṃ dīpaḥ śayyā śayyārthināmaham |",
  "SA11n1100:189": "dāsārthināmahaṃ dāso bhaveyaṃ sarvadehinām ||18 ||",
  "SA11n1100:190": "dīpārthināmiti andhakārāvasthitānām |",
  "SA11n1100:191": "śayyārthināmiti śayanābhilāṣiṇām |",
  "SA11n1100:192": "dāsārthināmiti upasthānārthaṃ ye bhṛtyakarmakarādīnicchanti ||",
  "SA11n1100:193": "cintāmaṇirbhadraghaṭaḥ siddhavidyā mahauṣadhiḥ |",
  "SA11n1100:194": "bhaveyaṃ kalpavṛkṣaśca kāmadhenuśca dehinām ||19 ||",
  "SA11n1100:195": "cintāmaṇiriti cintitaphaladātā ratnaviśeṣaḥ |",
  "SA11n1100:196": "bhadraghaṭa iti yadyadvastu abhilaṣitamabhisaṃdhāya asmin hastaṃ prakṣipet,",
  "SA11n1100:197": "tatsarvaṃ saṃpadyate |",
  "SA11n1100:198": "siddhavidyeti siddhamantraḥ yadyatkarma tayā kriyate,",
  "SA11n1100:199": "tatsarvaṃ sidhyati |",
  "SA11n1100:200": "mahauṣadhiriti yadekaiva sarvopadravapīḍāpraśamanahetuḥ |",
  "SA11n1100:201": "kalpavṛkṣaśceti kalpitārthasaṃpādako vṛkṣaviśeṣaḥ |",
  "SA11n1100:202": "kāmadhenuśceti yā vāñchitadohaṃ duhyate ||",
  "SA11n1100:203": "pṛthivyādīni bhūtāni niḥśeṣākāśavāsinām |",
  "SA11n1100:204": "sattvānāmaprameyāṇāṃ yathābhogānyanekadhā ||20 ||",
  "SA11n1100:205": "evamākāśaniṣṭhasya sattvadhātoranekadhā |",
  "SA11n1100:206": "bhaveyamupajīvyo'haṃ yāvatsarve na nirvṛtāḥ ||21 ||",
  "SA11n1100:207": "pṛthivyādīnīti pṛthivī vasaṃdharā |",
  "SA11n1100:208": "ādiśabdādāpastejo vāyuriti catvāri mahābhūtāni |",
  "SA11n1100:209": "tāni yathā śayanāśanasasyaphalamūlādyādhāratayā ,",
  "SA11n1100:210": "tathā yānāvagāhanādihetutayā |",
  "SA11n1100:211": "evamanyatrāpi yojyam |",
  "SA11n1100:212": "anantākāśadhatuvyāpināmasaṃkhyānāṃ sattvānāṃ paribhogamupayānti,",
  "SA11n1100:213": "evameva ahamapi sarvasattvānāmanekaprakāreṇa upabhogyo bhaveyam |",
  "SA11n1100:214": "yāvatsarve na nirvṛtā iti yāvat sarve na saṃsāraduḥkhavinirmuktāḥ ||",
  "SA11n1100:215": "tasmādeṣāmātmabhāvādīnāmutsargaḥ kāryo bodhyarthinā |",
  "SA11n1100:216": "etacca dānamativistareṇa śikṣāsamuccaye pradarśitam |",
  "SA11n1100:217": "tadyathā tatraiva bodhisattvaprātimokṣe kathitam-",
  "SA11n1100:218": "punaraparaṃ śāriputra bodhisattvaḥ sarvadharmeṣu parakīyasaṃjñāmutpādayati,",
  "SA11n1100:219": "na kaṃcidbhāvamupādatte |",
  "SA11n1100:220": "tatkasya hetoḥ ?",
  "SA11n1100:221": "upādānaṃ hi bhayamiti |",
  "SA11n1100:222": "idamuktvā tatraiva punaridamuktam-",
  "SA11n1100:223": "tathā cittaśūrāḥ khalu punaḥ śāriputra bodhisattvā bhavanti |",
  "SA11n1100:224": "yāvat svahastaparityāgī bhavati,",
  "SA11n1100:225": "pādaparityāgī nāsāparityāgī śīrṣaparityāgī aṅgapratyaṅgaparityāgī,",
  "SA11n1100:226": "yāvat sarvasvaparityāgīti ||",
  "SA11n1100:227": "evaṃ nārāyaṇaparipṛcchāyāmapyabhihitam-",
  "SA11n1100:228": "na taddhastu upādātavyaṃ yasmin vastuni nāsya tyāgacittamutpadyeta,",
  "SA11n1100:229": "na tyāgabuddhiḥ krameta,",
  "SA11n1100:230": "iti yāvat,",
  "SA11n1100:231": "api tu khalu punaḥ kulaputra bodhisattvena mahāsattvena evaṃ cittamutpādayitavyam-ayaṃ mamātmabhāvaḥ sarvasattvebhya utsṛṣṭaḥ parityaktaḥ,",
  "SA11n1100:232": "prāgeva bāhyāni vastūni |",
  "SA11n1100:233": "iti vistaraḥ ||",
  "SA11n1100:234": "tathā āryākṣayamatisūtre'pi deśitam-",
  "SA11n1100:235": "ayaṃ mayā kāyaḥ sarvasattvānāṃ kiṃkaraṇīyeṣu kṣapitavyaḥ |",
  "SA11n1100:236": "tadyathā imāni catvāri mahābhūtāni pṛthivīdhāturabdhātustejodhāturvāyudhātuśca nānāsukhaiḥ nānāparyāyaiḥ nānārambaṇaiḥ nānopakaraṇaiḥ nānāparibhogaiḥ sattvānāmupabhogaṃ gacchanti,",
  "SA11n1100:237": "evameva ahamimaṃ caturmahābhūtasamucchrayaṃ kāyaṃ nānāsukhaiḥ nānāparyāyaiḥ nānārambaṇaiḥ nānopakaraṇaiḥ nānāparibhogairvistareṇa sarvasattvānāmupajīvyaṃ kariṣyāmīti vistaraḥ ||",
  "SA11n1100:238": "taccittaratnentyārabhya sarvamidaṃ pūrvakaṃ bodhicittasaṃvaragrahaṇāya prayogo veditavyaḥ |",
  "SA11n1100:239": "tadevaṃ pūjādi vidhāya ātmabhāvādidānamutsṛjya pratipannabodhicittānuśaṃsaḥ kṣaṇasaṃpadaṃ paramadurlabhāmavetya śraddhāmūlaṃ dṛḍhamupasthāpya sattvānatrāṇānaparāyaṇān karuṇāyamānaḥ svasukhanirapekṣaḥ paraduḥkhaduḥkhī tatsamuddharaṇāśayābhiprāyo buddhatvameva tadupāyaṃ samutpaśyan tatra baddhasaṃnāhaḥ-",
  "SA11n1100:240": "yadātmanaḥ pareṣāṃ ca bhayaṃ duḥkhaṃ ca na priyam |",
  "SA11n1100:241": "tadātmanaḥ ko viśeṣo yattaṃ rakṣāmi netaram ||iti |",
  "SA11n1100:242": "tena ātmanaḥ sattvadhātośca-",
  "SA11n1100:243": "duḥkhāntaṃ kartukāmena sukhāntaṃ gantumicchatā |",
  "SA11n1100:244": "śraddhāmūlaṃ dṛḍhīkṛtya bodhau kāryā matirdṛḍhā ||iti ||",
  "SA11n1100:245": "samyaksaṃbodhicittamutpādayitumupakramate-",
  "SA11n1100:246": "yathā gṛhītaṃ sugatairbodhicittaṃ purātanaiḥ |",
  "SA11n1100:247": "te bodhisattvaśikṣāyāmānupūrvyā yathā sthitāḥ ||22 ||",
  "SA11n1100:248": "yenāśayena sarvasattvānāṃ sarvaduḥkhaprahāṇārtham |",
  "SA11n1100:249": "yadi vā yathā gṛhītaṃ tadeva bhagavanto jānanti |",
  "SA11n1100:250": "bodhicittamiti bodhirbuddhatvaṃ sarvāvaraṇaprahāṇāt sarvadharmaniḥsvabhāvatādhigamaḥ |",
  "SA11n1100:251": "etacca sapracayaṃ prajñāparicchede vakṣyāmaḥ |",
  "SA11n1100:252": "tatra cittamadhyāśayena tatprāptaye manasikāraḥ-buddho bhaveyaṃ sarvasattvahitasukhasaṃpādanāyetyarthaḥ ||",
  "SA11n1100:253": "iti pūrvārdhena bodhicittotpādaṃ pratipādya śikṣāsaṃvaragrahaṇaṃ pratipādayannāha-te bodhisattvetyādi |",
  "SA11n1100:254": "bodhisattvaśikṣā yadutpāditabodhicittena bodhisattvena sadā karaṇīyam,",
  "SA11n1100:255": "tatretyarthaḥ |",
  "SA11n1100:256": "ānupūrvīti anu..........",
  "SA11n1100:257": "tadvadutpādayāmyeṣa bodhicittaṃ jagaddhite |",
  "SA11n1100:258": "tadvadeva ca tāḥ śikṣāḥ śikṣiṣyāmi yathākramam ||23 ||",
  "SA11n1100:259": "evaṃ gṛhītvā matimān bodhicittaṃ prasādataḥ |",
  "SA11n1100:260": "punaḥ puṣṭasya puṣṭayarthaṃ cittamevaṃ praharṣayet ||24 ||",
  "SA11n1100:261": "adya me saphalaṃ janma sulabdho mānuṣo bhavaḥ |",
  "SA11n1100:262": "adya buddhakule jāto buddhaputro'smi sāṃpratam ||25 ||",
  "SA11n1100:263": "tathādhunā mayā kāryaṃ svakulocitakāriṇām |",
  "SA11n1100:264": "nirmalasya kulasyāsya kalaṅko na bhavedyathā ||26 ||",
  "SA11n1100:265": "andhaḥ saṃkārakūṭebhyo yathā ratnamavāpnuyāt |",
  "SA11n1100:266": "tathā kathaṃcidapyetad bodhicittaṃ mamoditam ||27 ||",
  "SA11n1100:267": "jaganmṛtyuvināśāya jātametadrasāyanam |",
  "SA11n1100:268": "jagaddāridyaśamanaṃ nidhānamidamakṣayam ||28 ||",
  "SA11n1100:269": "jagadvayādhipraśamanaṃ bhaiṣajyamidamuttamam |",
  "SA11n1100:270": "bhavādhvabhramaṇaśrāntajagadviśrāmapādapaḥ ||29 ||",
  "SA11n1100:271": "durgatyuttaraṇe setuḥ sāmānyaḥ sarvayāyinām |",
  "SA11n1100:272": "jagatkleśopaśamana uditaścittacandramāḥ ||30 ||",
  "SA11n1100:273": "jagadajñānatimiraprotsāraṇamahāraviḥ |",
  "SA11n1100:274": "saddharmakṣīramathanānnavanītaṃ samutthitam ||31 ||",
  "SA11n1100:275": "sukhabhogabubhukṣitasya vā janasārthasya bhavādhvacāriṇaḥ |",
  "SA11n1100:276": "sukhasatramidaṃ hyupasthitaṃ sakalā bhyāgatasattvatarpaṇam ||32 ||",
  "SA11n1100:277": "jagadadya nimantritaṃ mayā sugatatvena sukhena cāntarā |",
  "SA11n1100:278": "purataḥ khalu sarvatāyināmabhinandantu surāsurādayaḥ ||33 ||",
  "SA11n1100:279": "iti prajñākaramativiracitāyāṃ bodhicaryāvatārapañjikāyāṃ",
  "SA11n1100:280": "bodhicittaparigraho nāma tṛtīyaḥ paricchedaḥ ||"
}