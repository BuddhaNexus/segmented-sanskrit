{
  "S04n390:0": "avalokiteśvarapuṇyaskandhakathanaṃ saptamaṃ prakaraṇam |",
  "S04n390:1": "atha ratnapāṇirbodhisattvo bhagavantametadavocat–paripṛccheyamahaṃ bhagavan praśnavyāharaṇamuddeśam–kidṛśo'valokiteśvarasya bodhisattvasya mahāsattvasya puṇyasaṃbhāraḥ ?",
  "S04n390:2": "bhagavānāha–śṛṇu kulaputra |",
  "S04n390:3": "nirdeśayāmi asyāvalokiteśvarasya bodhisattvasya mahāsattvasya nāmagrahaṇāt puṇyasaṃbhārasya pramāṇam |",
  "S04n390:4": "tadyathā–api nāma kulaputra kecideva sattvā gaṅgānadīvālukopamāstathāgatā arhantaḥ samyaksaṃbuddhāḥ divyakalpapuṣpadhūpagandhamālyavilepanacūrṇacīvarachatradhvajaghaṇṭāpatākābhirvividhābhiḥ,",
  "S04n390:5": "cīvarapiṇḍapātraśayanāsanaglānapratyayabhaiṣajyapariṣkārairupasthitā bhavanti,",
  "S04n390:6": "yaśca teṣāṃ tathāgatānāṃ puṇyaskandhaḥ prabhavati,",
  "S04n390:7": "avalokiteśvarasyaikavālāgre sa puṇyaskandhaḥ |",
  "S04n390:8": "tadyathā–api nāma kulaputra dvādaśamāsikena saṃvatsareṇa caturmahādvīpeṣu rātriṃdivamavicchinnaṃ devo varṣati,",
  "S04n390:9": "tacchakyamekaikaṃ binduṃ gaṇayitum |",
  "S04n390:10": "na tu kulaputra avalokiteśvarasya śakyaṃ mayā puṇyasaṃbhāraṃ gaṇayitum |",
  "S04n390:11": "tadyathāpi nāma kulaputra mahāsamudraścaturaśītiyojanasahasrāṇi gāmbhīryeṇa,",
  "S04n390:12": "aprameyo vaipulyena,",
  "S04n390:13": "vaḍavāmukhaparyantam,",
  "S04n390:14": "tanmayā śakyamekaikaṃ binduṃ gaṇayitum |",
  "S04n390:15": "na tu kulaputra avalokiteśvarasya bodhisattvasya mahāsattvasya śakyate puṇyasaṃbhāraṃ gaṇayitum |",
  "S04n390:16": "tadyathāpi nāma kulaputra caturmahādvīpeṣu ye keciccatuṣpādā siṃhavyāghraṛkṣatarakṣumṛgoṣṭraśṛgālādayo gogardabhāḥ paśavaḥ hastino'śvā mahiṣā mārjārādayaḥ,",
  "S04n390:17": "eteṣu catuṣpadeṣu śakyate mayaikaikaṃ romaṃ gaṇayitum |",
  "S04n390:18": "na tu kulaputra avalokiteśvarasya bodhisattvasya mahāsattvasya śakyate puṇyasaṃbhāraṃ gaṇayitum |",
  "S04n390:19": "tadyathāpi nāma kulaputra kaścideva kulaputro vā kuladuhitā vā paramāṇurajopamāstathāgatā arhataḥ samyaksaṃbuddhā divyasauvarṇaratnamayān stūpān kārayeddhastaśatasahasrapramāṇam,",
  "S04n390:20": "kārayitvā caikadine dhyānāvaropaṇaṃ kuryāt,",
  "S04n390:21": "tacchakyaṃ mayā kulaputra teṣāṃ sauvarṇarajatamayānāṃ tathāgatānāṃ karaṇeṣu puṇyaskandhaṃ gaṇayitum |",
  "S04n390:22": "na tu kulaputra avalokiteśvarasya bodhisattvasya śakyate puṇyasaṃbhāraṃ gaṇayitum |",
  "S04n390:23": "tadyathāpi nāma kulaputra śakyate mayā śīrṣavanasyaikaikaṃ patrāṇi gaṇayitum,",
  "S04n390:24": "na tvavalokiteśvarasya śakyate mayā puṇyasaṃbhāraṃ gaṇayitum |",
  "S04n390:25": "tadyathāpi nāma kulaputra caturmahādvīpeṣu strīpuruṣadārakadārikāste sarve srotāpattiphale sakṛdāgāmiphale'nāgāmiphale'rhattve pratyekabodhau niyojayeyam |",
  "S04n390:26": "yaścaiteṣu puṇyaskandhaḥ,",
  "S04n390:27": "avalokiteśvarasya pūrvavadbālagre sa puṇyaskandhaḥ ||",
  "S04n390:28": "ityavalokiteśvarapuṇyaskandhakathanaṃ nāma saptamaṃ prakaraṇam ||"
}