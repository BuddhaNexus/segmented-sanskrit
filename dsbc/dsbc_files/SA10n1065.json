{
  "SA10n1065:0": "karmaphalaparīkṣā saptadaśamaṃ prakaraṇam |",
  "SA10n1065:1": "atrāha - vidyata eva saṃsāraḥ,",
  "SA10n1065:2": "karmaphalasaṃbandhāśrayatvāt |",
  "SA10n1065:3": "yadi iha saṃtānāvicchedakrameṇa janmamaraṇaparaṃparayā hetuphalabhāvapravṛttyā saṃskārāṇāmātmano vā saṃsaraṇaṃ syāt,",
  "SA10n1065:4": "syāttadānīṃ karma phalasaṃbandhaḥ |",
  "SA10n1065:5": "yathāvarṇite saṃsārābhāve tu utpattyanantaravināśitvāccittasya karmākṣepakāle ca vipākasyāsadbhāvāt karmaphalasaṃbandhābhāva eva syāt |",
  "SA10n1065:6": "saṃsārasadbhāve tu sati iha kṛtasya karmaṇe janmāntare'pi vipākaphalasaṃbandhāt karmaṇāṃ phalasaṃbandho na virodhito bhavati |",
  "SA10n1065:7": "tasmādvidyata eva saṃsāraḥ karmaphalasaṃbandhāśrayatvāditi |",
  "SA10n1065:8": "kāni punastāni karmāṇi kiṃ vā tatphalamiti tatprabheda vivakṣayedamucyate -",
  "SA10n1065:9": "ātmasaṃyamakaṃ cetaḥ parānugrāhakaṃ ca yat |",
  "SA10n1065:10": "maitraṃ sa dharmastadbījaṃ phalasya pretya ceha ca ||1 ||",
  "SA10n1065:11": "tatra āhitaḥ utpāditaḥ ahaṃmāno'sminnityātmā |",
  "SA10n1065:12": "skandhānupādāya prajñapyamānaḥ pudgalaātmetyucyate |",
  "SA10n1065:13": "cinoti upacinoti śubhamaśubhaṃ karma vipākadānasāmarthye niyamayatīti cetaḥ |",
  "SA10n1065:14": "cittaṃ manaḥ vijñānamiti tasyaiva paryāyāḥ |",
  "SA10n1065:15": "ātmānaṃ saṃyamayati viṣayeṣvasvatantrayati rāgādikleśavaśena pravṛttiṃ nivārayatītyātmasaṃyamakam |",
  "SA10n1065:16": "tadetadātmasaṃyamakaṃ kuśalaṃ cetaḥ prāṇātipātādiṣu pravṛtti vidhārakaṃ durgatigamanāddhārayatīti dharma ityucyate ||",
  "SA10n1065:17": "dharmaśabdo'yaṃ pravacane tridhā vyavasthāpitaḥ |",
  "SA10n1065:18": "svalakṣaṇadhāraṇārthena kugatigamanavidhāraṇārthena pāñcagatikasaṃsāravidhāraṇārthena |",
  "SA10n1065:19": "tatra svalakṣaṇadhāraṇārthena sarve sāsravā anāsravāśca dharmā ityucyante |",
  "SA10n1065:20": "kugatigamanavidhāraṇārthena daśakuśalādayo dharmā ityucyante |",
  "SA10n1065:21": "dharmacārī sukhaṃ śete asmiṃlloke paratra ca ||",
  "SA10n1065:22": "pāñcagatikasaṃsāragamanavidhāraṇārthena nirvāṇe dharma ityucyate,",
  "SA10n1065:23": "dharmaṃ śaraṇaṃ gacchatītyatra |",
  "SA10n1065:24": "iha tu kugatigamanavidhāraṇārthenaiva dharmaśabdo'bhipretaḥ ||",
  "SA10n1065:25": "kiṃ punarātmasaṃyamakamevaikaṃ cetaḥ dharma iti ? netyāha |",
  "SA10n1065:26": "kiṃ tarhi parānugrāhakaṃ ca maitraṃ ca yaccetaḥ,",
  "SA10n1065:27": "asāvapi dharmaḥ |",
  "SA10n1065:28": "maitramityatra caśabdo luptanirdiṣṭo veditavyaḥ |",
  "SA10n1065:29": "tatra paramanugṛhṇātīti parānugrāhakaṃ cetaḥ,",
  "SA10n1065:30": "catuḥsaṃgrahavastupravṛttaṃ bhayaparitrāṇapravṛttaṃ ca yaccetaḥ,",
  "SA10n1065:31": "asāvapi dharmaḥ |",
  "SA10n1065:32": "mitre bhavamaviruddhaṃ sattveṣu yaccetaḥ,",
  "SA10n1065:33": "tanmaitraṃ cetaḥ |",
  "SA10n1065:34": "maitraṃ yaccetaḥ ,",
  "SA10n1065:35": "tanmaitracetaḥ,",
  "SA10n1065:36": "maitramevaṃ vā |",
  "SA10n1065:37": "yaccaitat trividhaṃ ceto nirdiṣṭam,",
  "SA10n1065:38": "sa dharma ityucyate |",
  "SA10n1065:39": "viparyayādadharmo yojyaḥ ||",
  "SA10n1065:40": "yaccaitannirdiṣṭaprabhedaṃ cetaḥ,",
  "SA10n1065:41": "tadbījaṃ phalasya |",
  "SA10n1065:42": "asādhāraṇaṃ phalābhinirvṛttau yatkāraṇam,",
  "SA10n1065:43": "tadeva bījamityucyate |",
  "SA10n1065:44": "tadyathā śālyaṅkurasya śālibījam |",
  "SA10n1065:45": "yattu sādhāraṇaṃ kṣityādi na tadbījaṃ kāraṇametat |",
  "SA10n1065:46": "yathaitadevam,",
  "SA10n1065:47": "ihāpi iṣṭasya vipākasyābhinirvṛttau trividhaṃ ceto bhavati bījam |",
  "SA10n1065:48": "puruṣakārādayastu kāraṇameva ||",
  "SA10n1065:49": "kasmin punaḥ kāle bījasya phalaniṣpattirityāha - pretya ceha ca |",
  "SA10n1065:50": "pretyeti adṛṣṭe janmani,",
  "SA10n1065:51": "iheti dṛṣṭe janmanītyarthaḥ |",
  "SA10n1065:52": "etacca āgamādvistareṇa boddhavyam ||1 ||",
  "SA10n1065:53": "evaṃ tāvat cittātmakamevaikaṃ dharmaṃ vyavasthāpya punarapi dvividhaṃ bhagavatā -",
  "SA10n1065:54": "cetanā cetayitvā ca karmoktaṃ paramarṣiṇā |",
  "SA10n1065:55": "paramārthadarśanādṛṣiḥ |",
  "SA10n1065:56": "paramaścāsau ṛṣiśceti paramarṣiḥ sarvākāratayā paramārthagamanāt śrāvakapratyekabuddhabhyo'pi utkṛṣṭatvāt paramarṣiḥ saṃbuddho bhagavān |",
  "SA10n1065:57": "tena paramarṣiṇā cetanā karma,",
  "SA10n1065:58": "cetayitvā ca karmetyuktaṃ sūtre ||",
  "SA10n1065:59": "yaccaitad dvividhaṃ karmoktam -",
  "SA10n1065:60": "tasyānekavidho bhedaḥ karmaṇaḥ parikīrtitaḥ ||2 ||",
  "SA10n1065:61": "kathaṃ kṛtvā?",
  "SA10n1065:62": "tatra yaccetanetyuktaṃ karma tanmānasaṃ smṛtam |",
  "SA10n1065:63": "cetayitvā ca yattūktaṃ tattu kāyikavācikam ||3 ||",
  "SA10n1065:64": "manasi bhavaṃ mānasam |",
  "SA10n1065:65": "manodvāreṇaiva niṣṭhāgamanāt kāyavākpravṛttinirapekṣatvācca manovijñāna saṃprayuktaiva cetanā mānasaṃ karmetyucyate |",
  "SA10n1065:66": "tatraśabdo nirdhāraṇe |",
  "SA10n1065:67": "yattu dvitīyaṃ cetayitvā ca karmetyuktam,",
  "SA10n1065:68": "tatpunaḥ kāyikaṃ vācikaṃ ca veditavyam |",
  "SA10n1065:69": "evaṃ ca evaṃ ca kāyavāgbhyāṃ pravartiṣye ityevaṃ cetasā saṃcintya yat kriyate,",
  "SA10n1065:70": "taccetayitvā karmetyucyate |",
  "SA10n1065:71": "tatpunardvividham,",
  "SA10n1065:72": "kāyikaṃ vācikaṃ ca |",
  "SA10n1065:73": "kāyavāco rbhavatvāt taddvāreṇa ca niṣṭhāgamanāt |",
  "SA10n1065:74": "evaṃ ca trividham - kāyikaṃ vācikaṃ mānasaṃ ca ||3 ||",
  "SA10n1065:75": "etadapi trividhaṃ karma punarbhidyamānaṃ saptavidhaṃ saṃjāyate,",
  "SA10n1065:76": "ityevaṃ tasya karmaṇo bhagavatā bahuprakāro bhedo'nuvarṇitaḥ |",
  "SA10n1065:77": "kathaṃ kṛtvā ?",
  "SA10n1065:78": "vāgviṣpando'viratayo yāścāvijñaptisaṃjñitāḥ |",
  "SA10n1065:79": "avijñaptaya evānyāḥ smṛtā viratayastathā ||4 ||",
  "SA10n1065:80": "paribhogānvayaṃ puṇyamapuṇyaṃ ca tathāvidham |",
  "SA10n1065:81": "cetanā ceti saptaite dharmāḥ karmāñjanāḥ smṛtāḥ ||5 ||",
  "SA10n1065:82": "tatra vyaktavarṇoccāraṇaṃ vāk |",
  "SA10n1065:83": "viṣpandaḥ śarīraṃceṣṭā |",
  "SA10n1065:84": "tatra kuśalākuśalā vā vāk sarvaiva viratyaviratilakṣaṇā vijñaptisamutthāpikā sāmānyena vāgiti gṛhyate |",
  "SA10n1065:85": "evaṃ kuśalo'kuśalo vā viratyaviratilakṣaṇo vijñaptisamutthāpako viṣpandaḥ sāmānyena gṛhyate ||",
  "SA10n1065:86": "yathā caitadvijñapterdvidhā bhedaḥ,",
  "SA10n1065:87": "evamavijñapterapi |",
  "SA10n1065:88": "aviratilakṣaṇā avijñaptayaḥ viratilakṣaṇāśceti kṛtvā |",
  "SA10n1065:89": "tatra aviratilakṣaṇā avijñaptayaḥ tadyathā adyaprabhṛti mayā prāṇinaṃ hatvā cauryaṃ kṛtvā jīvikā parikalpayitavyeti pāpakarmābhyupagamātprabhṛti tadakāriṇo'pi akuśalakarmābhyupagamahetukāḥ satatasamitamavijñaptayaḥ samupajāyante |",
  "SA10n1065:90": "kaivartādīnāṃca jālādiparikarmakālātprabhṛti tadakāriṇāmapi yā avijñaptaya upajāyante,",
  "SA10n1065:91": "tā etā aviratilakṣaṇā avijñaptaya ityucyante |",
  "SA10n1065:92": "yathā caitāstathā anyāḥ viratilakṣaṇāḥ kuśalasvabhāvā avijñaptayaḥ |",
  "SA10n1065:93": "tadyathā - adyaprabhṛti prāṇātipātādibhyaḥ prativiramāmīti kāyavāgvijñaptiparisamāptikāla kṣaṇātprabhṛti taduttarakālaṃ pramattādyavasthasyāpi yāḥ kuśalopacayasvabhāvā avijñaptaya upajāyante,",
  "SA10n1065:94": "tā etā viratilakṣaṇā avijñaptaya ityucyante |",
  "SA10n1065:95": "etā rūpakriyāsvabhāvā api satyo vijñaptivat parānna vijñāpayantītyavijñaptayaḥ ||",
  "SA10n1065:96": "tathā paribhogānvayaṃ puṇyam,",
  "SA10n1065:97": "kuśalamityarthaḥ |",
  "SA10n1065:98": "paribhogena anvayaḥ asyeti paribhogānvayam |",
  "SA10n1065:99": "paribhogaḥ parityaktasya vastunaḥ saṃghādibhirupabhogaḥ |",
  "SA10n1065:100": "anvayaḥ anugamaḥ |",
  "SA10n1065:101": "dāyakasaṃtānajaḥ kuśalopacaya ityarthaḥ ||",
  "SA10n1065:102": "apuṇyaṃ ca tathāvidham,",
  "SA10n1065:103": "paribhogānvayamityarthaḥ |",
  "SA10n1065:104": "tadyathā devakulādipratiṣṭhāpanam ,",
  "SA10n1065:105": "yatra sattvā hanyante |",
  "SA10n1065:106": "yathā yathā hi tatkīrtau prāṇino hanyante,",
  "SA10n1065:107": "tathā tathā taddevakulādyupabhogāt tatkartṛṇāṃ saṃtāne paribhogānvayamapuṇyamapi jāyate ,",
  "SA10n1065:108": "ityevamapuṇyaṃ ca tathāvidhaṃ bhavati ||",
  "SA10n1065:109": "cittābhisaṃskāramanaskarmalakṣaṇā cetanā ceti ||",
  "SA10n1065:110": "saṃkṣepeṇa etatsaptavidhaṃ karma bhavati - kuśalākuśalā vāk,",
  "SA10n1065:111": "kuśalākuśalo viṣpandaḥ,",
  "SA10n1065:112": "kuśalamavijñaptilakṣaṇam,",
  "SA10n1065:113": "akuśalamavijñaptilakṣaṇam,",
  "SA10n1065:114": "paribhogānvayaṃ puṇyam,",
  "SA10n1065:115": "paribhogānvayamapuṇyam,",
  "SA10n1065:116": "cetanā ceti ||",
  "SA10n1065:117": "ete ca sapta dharmāḥ karmāñjanāḥ karmatvenābhivyaktāḥ karmalakṣaṇāḥ smṛtāḥ ||5 ||",
  "SA10n1065:118": "atraike paricodayanti - yadetat karma bahuvidhamuktam,",
  "SA10n1065:119": "tat kimā vipākakālādavatiṣṭhate,",
  "SA10n1065:120": "atha na tiṣṭhati utpattyanantaravināśitvāt? yadi tāvat -",
  "SA10n1065:121": "tiṣṭhatyā pākakālāccetkarma tannityatāmiyāt |",
  "SA10n1065:122": "niruddhaṃ cenniruddhaṃ satkiṃ phalaṃ janayiṣyati ||6 ||",
  "SA10n1065:123": "yadi utpannaṃ sat karma āvipākakālaṃ svarūpeṇāvatiṣṭhate iti parikalpyate,",
  "SA10n1065:124": "tad iyantaṃ kālamasya nityatā āpadyate vināśarahitatvāt |",
  "SA10n1065:125": "paścādvināśasadbhāvānna nityatvamiti cet,",
  "SA10n1065:126": "naitadevam,",
  "SA10n1065:127": "pūrvaṃ vināśarahitasya ākāśādivat paścādapi vināśena saṃbandhābhāvāt |",
  "SA10n1065:128": "vināśarahitasya ca asaṃskṛtatvaprasaṅgāt,",
  "SA10n1065:129": "asaṃskṛtānāṃ ca vipākādarśanāt,",
  "SA10n1065:130": "avipākatvena sadaivāvasthānāt nityatābhyupagama eva karmaṇāmupapadyate |",
  "SA10n1065:131": "ityevaṃ tāvannityatve doṣaḥ |",
  "SA10n1065:132": "atha utpādānantaravināśitvameva karmaṇāmabhyupetam,",
  "SA10n1065:133": "nanu evaṃ sati -",
  "SA10n1065:134": "niruddhaṃ cenniruddhaṃ sat kiṃ phalaṃ janayiṣyati |",
  "SA10n1065:135": "abhāvībhūtaṃ sat karma avidyamānasvabhāvatvānnaiva phalaṃ janayiṣyatītyabhiprāyaḥ ||6 ||",
  "SA10n1065:136": "tatraike nikāyāntarīyāḥ parihāraṃ varṇayanti - utpattyanantaravināśitvātsaṃskārāṇām,",
  "SA10n1065:137": "anityatvadoṣastāvadasmākaṃ nopapadyate |",
  "SA10n1065:138": "yaccāpyuktam -",
  "SA10n1065:139": "niruddhaṃ cenniruddhaṃ sat kiṃ phalaṃ janayiṣyati |",
  "SA10n1065:140": "iti, atrāpi parihāraṃ brūmaḥ -",
  "SA10n1065:141": "yo'ṅkuraprabhṛtirbījātsaṃtāno'bhipravartate |",
  "SA10n1065:142": "tataḥ phalamṛte bījātsa ca nābhipravartate ||7 ||",
  "SA10n1065:143": "iha bījaṃ kṣaṇikamapi sat svajātīyabhāviphalaviśeṣaniṣpattisāmarthyaviśeṣayuktasyaiva saṃtānasya aṅkurakāṇḍanālapatrādyabhidhānasya hetubhāvamapyupagamya nirudhyate |",
  "SA10n1065:144": "yaścāyamaṅkuraprabhṛtirbījātsaṃtānaḥ pravartate,",
  "SA10n1065:145": "tasmāt krameṇa sahakārikāraṇavaikalye sati svalpādapi hetorvipulaphalapracaya upajāyate |",
  "SA10n1065:146": "ṛte bījāt vinā bījāt sa ca aṅkurādisaṃtānaḥ nābhipravartate |",
  "SA10n1065:147": "tadevaṃ tadbhāve bhāvitvena tadabhāve ca abhāvitvena bījahetukatvamaṅkurādisaṃtānasya phalasyopadarśitaṃ bhavati ||7 ||",
  "SA10n1065:148": "tadevam -",
  "SA10n1065:149": "bījācca yasmātsaṃtānaḥ saṃtānācca phalodbhavaḥ |",
  "SA10n1065:150": "bījapūrvaṃ phalaṃ tasmānnocchinnaṃ nāpi śāśvatam ||8 ||",
  "SA10n1065:151": "yadi iha bījamaprasūya aṅkurādisaṃtānaṃ jvālāṅgārādivirodhipratyayasāṃnidhyānnirudhyeta,",
  "SA10n1065:152": "tadā tatra kāryasaṃtānapravṛttyadarśanāt syāducchedadarśanam |",
  "SA10n1065:153": "yadi ca bījaṃ na nirudhyeta,",
  "SA10n1065:154": "aṅkurādisaṃtānaśca pravarteta,",
  "SA10n1065:155": "tadā bījasyānirodhābhyupagamācchāśvatadarśanaṃ syāt,",
  "SA10n1065:156": "na caitadevam,",
  "SA10n1065:157": "ityato nāsti bījasya śāśvatocchedadarśanaprasaṅgaḥ ||8 ||",
  "SA10n1065:158": "yathā ca bīje ayaṃ kramo'nuvarṇitaḥ, evam -",
  "SA10n1065:159": "yastasmāccittasaṃtānaścetaso'bhipravartate |",
  "SA10n1065:160": "tataḥ phalamṛte cittātsa ca nābhipravartate ||9 ||",
  "SA10n1065:161": "tasmāt kuśalākuśalacetanāviśeṣasaṃprayuktāccittād yaḥ cittasaṃtānastaddhetukaḥ pravartate,",
  "SA10n1065:162": "tasmāt kuśalākuśalacetanāparibhāvitāccittasaṃtānāt sahakārikāraṇasaṃnidhānāvaikalye sati iṣṭamaniṣṭaṃ phalamupajāyate sugatidurgatiṣu |",
  "SA10n1065:163": "ṛte tu taccitāt cittamantareṇa sa ca nābhipravartate ||9 ||",
  "SA10n1065:164": "tadevam -",
  "SA10n1065:165": "cittācca yasmātsaṃtānaḥ saṃtānācca phalodbhavaḥ |",
  "SA10n1065:166": "karmapūrvaṃ phalaṃ tasmānnocchinnaṃ nāpi śāśvatam ||10 ||",
  "SA10n1065:167": "yadi arhaccaramacittamiva taddhetuphalapāraṃparyāvicchinnakramavartino bhāvinaścittasaṃtānasya hetubhāvamanupagamya kuśalaṃ cittaṃ nirudhyeta,",
  "SA10n1065:168": "tadā ucchinnaṃ tatkarma syāt |",
  "SA10n1065:169": "athāpi anāgata saṃtānasya hetubhāvamupagamya svarūpādapracyutaṃ syāt,",
  "SA10n1065:170": "syāttadānīṃ karma śāśvatam |",
  "SA10n1065:171": "na caitadevamiti |",
  "SA10n1065:172": "tasmāt kṣaṇikakarmābhyupagame'pi nāsti ucchedaśāśvatadarśanadvayaprasaṅga iti ||10 ||",
  "SA10n1065:173": "tadatra yathoditakarmaprabhedavyākhyāne daśa kuśalāḥ karmapathā vyākhyātāḥ | te ca -",
  "SA10n1065:174": "dharmasya sādhanopāyāḥ śuklāḥ karmapathā daśa |",
  "SA10n1065:175": "phalaṃ kāmaguṇāḥ pañca dharmasya pretya ceha ca ||11 ||",
  "SA10n1065:176": "ta ete daśa kuśalāḥ karmapathā dharmasya sādhanopāyā niṣpattihetubhūtā ityarthaḥ ||",
  "SA10n1065:177": "kaḥ punarasau kuśalakarmapathavyatirikto dharmo nāma,",
  "SA10n1065:178": "yasyaite sādhanopāyatvena vyavasthāpyante? ucyate |",
  "SA10n1065:179": "cittaviśeṣa eva kaścit dharmaśabdenoktaḥ ||",
  "SA10n1065:180": "ātmasaṃyamakaṃ cetaḥ parānugrāhakaṃ ca yat |",
  "SA10n1065:181": "maitraṃ sa dharmaḥ",
  "SA10n1065:182": "ityanena | athavā |",
  "SA10n1065:183": "pariniṣṭhitarūpā ete daśa kuśalāḥ karmapathā dharmaśabdavācyā bhavanti,",
  "SA10n1065:184": "kriyamāṇarūpāstu kuśalakarmapathavācyā bhavanti |",
  "SA10n1065:185": "tadasya uktalakṣaṇasya ete daśa kuśalāḥ karmapathā niṣpattau hetutvena vyavasthāpyante |",
  "SA10n1065:186": "kathaṃ punaratra prakrānte karmavibhāge daśa kuśalāḥ karmapathā iti ? ucyate -",
  "SA10n1065:187": "vāgviṣpando'viratayo yāścāvijñaptisaṃjñitāḥ |",
  "SA10n1065:188": "ityādinā kāyikāsrayaḥ karmapathāḥ vācikāścatvāro vyākhyātāḥ |",
  "SA10n1065:189": "cetanā cetyanena abhidhyāvyāpāda samyagdṛṣṭayākhyāsrayo mānasā vyākhyātāḥ |",
  "SA10n1065:190": "ityevaṃ daśāpi kuśalāḥ karmapathā atra vyākhyātāḥ |",
  "SA10n1065:191": "te ca yathoditasya dharmasya niṣpattihetavo bhavanti |",
  "SA10n1065:192": "asya ca dharmasya rūpaśabdagandharasaspraṣṭavyalakṣaṇāḥ pañca kāmaguṇāḥ |",
  "SA10n1065:193": "pretya ca adṛṣṭe paraloke ityarthaḥ,",
  "SA10n1065:194": "iha ceti ihaloke ityarthaḥ,",
  "SA10n1065:195": "phalamupabhujyate iti ||11 ||",
  "SA10n1065:196": "evaṃ tāvadaikanikāyikairākṣepaparihāre varṇite sati,",
  "SA10n1065:197": "tān prati apare doṣamudbhāvya anyākṣepaparihāraṃ varṇayantaḥ āhuḥ -",
  "SA10n1065:198": "bahavaśca mahāntaśca doṣāḥ syurapi kalpanā |",
  "SA10n1065:199": "yadyeṣā tena naivaiṣā kalpanātropapadyate ||12 ||",
  "SA10n1065:200": "yadi bījāṅkurasādharmyeṇa cittasaṃtāne śāśvatocchedadarśanadvayadoṣaprasaṅgaparihāraḥ syāt,",
  "SA10n1065:201": "tadā bahavaśca doṣāḥ saṃkhyābahutvena mahāntaśca dṛṣṭādṛṣṭavirodhena parapakṣe prāpruvanti |",
  "SA10n1065:202": "kathaṃ kṛtvā?",
  "SA10n1065:203": "yadi hi bījasaṃtānadṛṣṭāntena śālibījāt śālyaṅkurādisaṃtāna eva pravartate,",
  "SA10n1065:204": "na vijātīyaḥ,",
  "SA10n1065:205": "śālyaṅkurādisaṃtānācca śāliphalameva upajāyate,",
  "SA10n1065:206": "na bilvaphalam,",
  "SA10n1065:207": "bhinnajātīyatvāt,",
  "SA10n1065:208": "evamihāpi kuśalacittāt kuśalacittasaṃtāna eva syāt,",
  "SA10n1065:209": "samānajātīyatvāt,",
  "SA10n1065:210": "na akuśalāvyākṛtacitta saṃtānaḥ,",
  "SA10n1065:211": "vijātīyatvāt |",
  "SA10n1065:212": "evamakuśalāvyākṛtacittādakuśalāvyākṛtacittasaṃtāna eva syānnānyaḥ,",
  "SA10n1065:213": "bhinnajātīyatvāt |",
  "SA10n1065:214": "kāmarūpārūpyāvacarānāsravacittebhyaḥ sadṛśānāmeva cittānāṃ kāmarūpārūpyāva carānāsravāṇāmutpādaḥ syāt,",
  "SA10n1065:215": "na bhinnajātīyānām |",
  "SA10n1065:216": "manuṣyacittānmanuṣyacittameva syānna devanārakatiryagādyanyacittam |",
  "SA10n1065:217": "tataśca yo devaḥ sa deva eva syāt,",
  "SA10n1065:218": "yo manuṣyaḥ sa manuṣya eva syādityādi |",
  "SA10n1065:219": "tataśca akuśalamapi kurvatāṃ devamanuṣyāṇāṃ gatiyonivarṇabuddhīndriyabalarūpabhogādi vaicitryaṃ na syādapāyapatanaṃ ca |",
  "SA10n1065:220": "iṣyate caitatsarvamiti |",
  "SA10n1065:221": "evaṃ bahavaśca mahāntaśca doṣā yasmādbīja saṃtānasādharmyakalpanāyāṃ prasajyante,",
  "SA10n1065:222": "tasmānnaiṣā kalpanā atropapadyate || 12 ||",
  "SA10n1065:223": "imāṃ punaḥ pravakṣyāmi kalpanāṃ yātra yojyate |",
  "SA10n1065:224": "buddhaiḥ pratyekabuddhaiśca śrāvakaiścānuvarṇitām ||13 ||",
  "SA10n1065:225": "kā cāsau kalpanetyāha -",
  "SA10n1065:226": "patraṃ yathāvipraṇāśastatharṇamiva karma ca |",
  "SA10n1065:227": "caturvidho dhātutaḥ sa prakṛtyāvyākṛtaśca saḥ ||14 ||",
  "SA10n1065:228": "iha kuśalaṃ karma kṛtaṃ sat utpādānantarameva nirudhyate,",
  "SA10n1065:229": "na ca tasminniruddhe phalābhāvaprasaṅgaḥ |",
  "SA10n1065:230": "yasmād yadaiva tatkarma utpadyate,",
  "SA10n1065:231": "tadā etasya karmaṇo'vipraṇāśo nāma viprayukto dharmaḥ kartuḥ saṃtāne samupajāyate ṛṇapatrasthānīyaḥ |",
  "SA10n1065:232": "tadevaṃ patraṃ yathā avipraṇāśaḥ tathā veditavyaḥ |",
  "SA10n1065:233": "yasya ca asau avipraṇāśākhyo dharma utpadyate,",
  "SA10n1065:234": "ṛṇamiva tatkarma veditavyam |",
  "SA10n1065:235": "yathā ca ṛṇapatrāvasthānāt prayukte'pi dhane dhanino na dhananāśo bhavati,",
  "SA10n1065:236": "saṃbadhyata eva sa kālāntareṇa pañcamena dhanaskandhena,",
  "SA10n1065:237": "tathā vinaṣṭe'pi karmaṇi avipraṇāśākhyadharmāntarāvasthānāt tannimittakena phalena abhisaṃbadhyata eva kartā |",
  "SA10n1065:238": "yathā ca ṛṇapatraṃ dāturdhanābhyāgamaṃ kṛtvā nirmuktaṃ sat punarapi vidyamānaṃ vā avidyamānaṃ vā na dhanābhyāgame samartham,",
  "SA10n1065:239": "evamavipraṇāśo'pi dattavipākaḥ san vidyamāno vā avidyamāno vā na śaknoti nirmuktapatravat kartuḥ punarapi vipākasaṃbandhaṃ kartum ||",
  "SA10n1065:240": "yaścāyamavipraṇāśo'smābhiruktaḥ sūtrāntaroktaḥ,",
  "SA10n1065:241": "caturvidho dhātutaḥ sa kāmarūpārūpyāvacarānā sravabhedāt,",
  "SA10n1065:242": "prakṛtyā avyākṛtaśca saḥ |",
  "SA10n1065:243": "kuśalākuśalatvena avyākaraṇādavyākṛta evāvipraṇāśaḥ |",
  "SA10n1065:244": "yadi asau akuśalānāṃ karmaṇāmakuśalaḥ syāt,",
  "SA10n1065:245": "tadā kāmaṃ vītarāgāṇāṃ na syāt |",
  "SA10n1065:246": "yadi ca kuśalānām ,",
  "SA10n1065:247": "kuśalaḥ syāt,",
  "SA10n1065:248": "samucchinnakuśalamūlānāṃ sa na syāt |",
  "SA10n1065:249": "tasmāt prakṛtyavyākṛta evāsau ||14 ||",
  "SA10n1065:250": "kiṃ ca |",
  "SA10n1065:251": "prahāṇato na praheyo bhāvanāheya eva vā |",
  "SA10n1065:252": "sa cāyamavipraṇāśaḥ prahāṇato na praheyaḥ |",
  "SA10n1065:253": "pārthagjanikāni karmāṇi darśanamārgeṇaiva prahīyante mā bhūdāryaḥ pṛthagjanakarmasamanvāgata iti |",
  "SA10n1065:254": "avipraṇāśastu tatkarmaprahāṇe'pi darśanamārgeṇa na prahīyate,",
  "SA10n1065:255": "kiṃ tu bhāvanāmārgeṇa vā tasyā prahāṇaṃ bhavati |",
  "SA10n1065:256": "dhātusamatikramaṇapraheya eveti vāśabdo vikalpārthaḥ ||",
  "SA10n1065:257": "yataścaivamavipraṇāśaḥ karmavināśe'pi na naśyati,",
  "SA10n1065:258": "karmaprahāṇe'pi na prahīyate,",
  "SA10n1065:259": "tasmādavipraṇāśena jāyate karmaṇāṃ phalam || 15 ||",
  "SA10n1065:260": "yadi punarapi asya avipraṇāśasya karmaṇaḥ prahāṇena prahāṇātprahāṇataḥ prahāṇaṃ syāt karmaṇaśca saṃkrameṇa karmaṇo vināśena karmāntarasaṃmukhībhāvena vināśaḥ syāt,",
  "SA10n1065:261": "ko doṣaḥ syāditi? ucyate -",
  "SA10n1065:262": "prahāṇataḥ praheyaḥ syātkarmaṇaḥ saṃkrameṇa vā |",
  "SA10n1065:263": "yadi doṣāḥ prasajyeraṃstatra karmavadhādayaḥ ||16 ||",
  "SA10n1065:264": "yadi darśanamārgeṇa pārthagjanikakarmavadavipraṇāśaḥ prahīyeta,",
  "SA10n1065:265": "tadā karmaṇo vināśa eva syāt |",
  "SA10n1065:266": "karmavināśācca āryāṇāmiṣṭāniṣṭakarmaphalavipākaḥ pūrvakarmaphalahetuko na syāt |",
  "SA10n1065:267": "akṛtasyaiva karmaṇaḥ phalodayaḥ syāt |",
  "SA10n1065:268": "karmaphalābhāvadarśanācca mithyādarśanaṃ syāditi |",
  "SA10n1065:269": "evaṃ karmavadhādayo doṣāḥ prasajyante prahāṇataḥ praheyatvābhyupagame sati avipraṇāśasya |",
  "SA10n1065:270": "evaṃ karmaṇaḥ saṃkrame'pi yojyam ||16 ||",
  "SA10n1065:271": "sarveṣāṃ viṣabhāgānāṃ sabhāgānāṃ ca karmaṇām |",
  "SA10n1065:272": "pratisaṃdhau sadhātūnāmeka utpadyate tu saḥ ||17 ||",
  "SA10n1065:273": "bhinnajātīyāni karmāṇi viṣabhāgāni |",
  "SA10n1065:274": "sadṛśāni sabhāgāni |",
  "SA10n1065:275": "teṣāṃ sarveṣāmeva sabhāgānāṃ ca viṣabhāgānāṃ ca karmaṇāṃ kāmarūpārūpyadhātupratisaṃdhiṣu sarvakarmāpamardanaḥ eka eva avipraṇāśa utpadyate |",
  "SA10n1065:276": "sa cāpi sadhātūnāṃ samānadhātukānāmeva utpadyate na viṣabhāgadhātukānām ||17 ||",
  "SA10n1065:277": "karmaṇaḥ karmaṇo dṛṣṭe dharma utpadyate tu saḥ |",
  "SA10n1065:278": "dviprakārasya sarvasya vipakke'pi ca tiṣṭhati ||18 ||",
  "SA10n1065:279": "sa cāyamavipraṇāśākhyo dharmaḥ sarvasyaiva karmaṇaḥ cetanācetayitvāsvabhāvasya sāsravānāsravabhedena vā dviprakārabhinnasya dṛṣṭe dharme ihaiva janmani karmaṇaḥ karmaṇaḥ ekaiko'vipraṇāśa utpadyate |",
  "SA10n1065:280": "sa cāyamavipraṇāśo vipakke'pi vipāke nāvaśyaṃ nirudhyate,",
  "SA10n1065:281": "nirbhuktapatravacca vidyamāno'pi san na śaknoti punarapi vipaktum ||18 ||",
  "SA10n1065:282": "phalavyatikramādvā sa maraṇādvā nirudhyate |",
  "SA10n1065:283": "anāsravaṃ sāsravaṃ ca vibhāgaṃ tatra lakṣayet ||19 ||",
  "SA10n1065:284": "tatra phalavyatikramānnirudhyate |",
  "SA10n1065:285": "yathoktam - bhāvanāheya eveti |",
  "SA10n1065:286": "maraṇānnirudhyate | yathoktam -",
  "SA10n1065:287": "pratisaṃdhau sadhātūnāmeka utpadyate tu saḥ |iti |",
  "SA10n1065:288": "sa cāyaṃ sāsravāṇāṃ sāsravaḥ,",
  "SA10n1065:289": "anāsravāṇāmanāsravaḥ ityevaṃ vibhāgaṃ lakṣayet ||19 ||",
  "SA10n1065:290": "tadevam -",
  "SA10n1065:291": "śūnyatā ca na cocchedaḥ saṃsāraśca na śāśvatam |",
  "SA10n1065:292": "karmaṇo'vipraṇāśaśca dharmo buddhena deśitaḥ ||20 ||",
  "SA10n1065:293": "yasmāt karma kṛtaṃ sat nirudhyate,",
  "SA10n1065:294": "na svabhāvenāvatiṣṭhate,",
  "SA10n1065:295": "tasmāt karmaṇaḥ svabhāvenāvasthānāt śūnyatā copapadyate |",
  "SA10n1065:296": "na caivaṃ karmaṇo'navasthānāducchedadarśanaprasaṅgaḥ,",
  "SA10n1065:297": "avipraṇāśaparigraheṇa karmavipākasadbhāvāt |",
  "SA10n1065:298": "vipākābhāve hi karmaṇaḥ ucchedadarśanaṃ syāt |",
  "SA10n1065:299": "avipraṇāśadharmasadbhāvāt bījasaṃtānasādharmyaparikalpanābhāvācca nānāgatijātiyonidhātubhedabhinnaśca pāñcagatikaḥ saṃsāro vicitraḥ siddho bhavati |",
  "SA10n1065:300": "na ca śāśvatavādaprasaṅgaḥ ,",
  "SA10n1065:301": "karmaṇaḥ svarūpeṇāvasthānānabhyupagamāt |",
  "SA10n1065:302": "karmaṇāṃ ca avipraṇāśaḥ,",
  "SA10n1065:303": "avipraṇāśasadbhāvāt, iti |",
  "SA10n1065:304": "evaṃ niravaśeṣāvidyānidrāpagamādvibuddhena bhagavatā yasmādayaṃ dharmo deśitaḥ,",
  "SA10n1065:305": "tasmād yatpūrvaṃmuktaṃ pareṇa -",
  "SA10n1065:306": "tiṣṭhatyā pākakālāccet karma tannityatāmiyāt |",
  "SA10n1065:307": "niruddhaṃ cenniruddhaṃ sat kiṃ phalaṃ janayiṣyati || iti,",
  "SA10n1065:308": "tadasmatpakṣe nopapadyate iti |",
  "SA10n1065:309": "tasmādasmābhirupavarṇitakalpanaiva nyāyyā iti ||20 ||",
  "SA10n1065:310": "atrocyate- kimiha bhavanto gandharvanagaraprākārapatanātiśaṅkitayā atīvodvignāḥ tatparirakṣāpariśramāyāsamāpannāḥ,",
  "SA10n1065:311": "ye nāma yūyaṃ karmaṇyanupapadyamāne tatphalanimittaṃ vipravadadhvam?",
  "SA10n1065:312": "yadi hi karmaṇaḥ svarūpeṇaivotpādaḥ syāt,",
  "SA10n1065:313": "tasya āvipākamavasthānānnityatvaṃ syāt,",
  "SA10n1065:314": "vināśāducchedaḥ syāt |",
  "SA10n1065:315": "yadā tu karma naivotpadyate svabhāvaśūnyatvāt,",
  "SA10n1065:316": "tadā tasya kuto'vasthānaṃ vināśo vā,",
  "SA10n1065:317": "yata eṣā cintā syāt? atrāha -",
  "SA10n1065:318": "karma notpadyate kasmāt",
  "SA10n1065:319": "ācārya āha -",
  "SA10n1065:320": "niḥsvabhāvaṃ yatastataḥ |",
  "SA10n1065:321": "yasmānniḥsvabhāvaṃ karma tasmānnotpadyate |",
  "SA10n1065:322": "yadi khalvevaṃ niḥsvabhāvatvātkarma notpadyate,",
  "SA10n1065:323": "tat kathameva muktaṃ bhagavatā -",
  "SA10n1065:324": "na praṇaśyanyi karmāṇi kalpakoṭiśatairapi |",
  "SA10n1065:325": "sāmagrīṃ prāpya kālaṃ ca phalanti khalu dehinām ||iti ?",
  "SA10n1065:326": "ucyate -",
  "SA10n1065:327": "yasmācca tadanutpannaṃ na tasmādvipraṇaśyati ||21 ||",
  "SA10n1065:328": "ityevaṃ bhagavato'bhiprāya iti |",
  "SA10n1065:329": "ato nāyamasmākaṃ bādhako vidhiriti |21 ||",
  "SA10n1065:330": "avaśyaṃ caitadevaṃ vijñeyam- niḥsvabhāvaṃ karmeti | anyathā hi -",
  "SA10n1065:331": "karma svabhāvataścetsyācchāśvataṃ syādasaṃśayam |",
  "SA10n1065:332": "akṛtaṃ ca bhavetkarma kriyate na hi śāśvatam ||22 ||",
  "SA10n1065:333": "yadi hi karma svabhāvataḥ syāt,",
  "SA10n1065:334": "muktasaṃśayaṃ tacchāśvataṃ syāt,",
  "SA10n1065:335": "svabhāvasyānyathābhāvābhāvāt |",
  "SA10n1065:336": "tataśca akṛtameva karma bhavet |",
  "SA10n1065:337": "kartuḥ svatantrasya kriyayā yadīpsitatamaṃ tatkarma |",
  "SA10n1065:338": "etacca na yujyate |",
  "SA10n1065:339": "kiṃ kāraṇam ?",
  "SA10n1065:340": "yasmāt kriyate na hi śāśvatam |",
  "SA10n1065:341": "śāśvataṃ hi nāma tad yadvidyamānasattākam |",
  "SA10n1065:342": "yacca vidyamānaṃ tasya karaṇānupapatteḥ tannaiva kāraṇamapekṣata iti ||22 ||",
  "SA10n1065:343": "śubhāśubhe karmaṇi akṛta eva sakalasya lokasya vipāko yasmāt, tataśca -",
  "SA10n1065:344": "akṛtābhyāgamabhayaṃ syātkarmākṛtakaṃ yadi |",
  "SA10n1065:345": "abrahmacaryavāsaśca doṣastatra prasajyate ||23 ||",
  "SA10n1065:346": "yadi hi akṛtaṃ karma bhavet,",
  "SA10n1065:347": "tadā akṛtābhyāgamabhayaṃ syāt |",
  "SA10n1065:348": "yenāpi hi prāṇātipātā,",
  "SA10n1065:349": "dikaṃ na kṛtam,",
  "SA10n1065:350": "tasyāpi akṛtamapi sat tat karma astyeveti tenāpyasya saṃbandhādakṛtābhyāgamabhayaṃ syāt |",
  "SA10n1065:351": "abrahmacaryavāsaśca tatra pakṣe prāpnoti |",
  "SA10n1065:352": "kiṃ kāraṇam?",
  "SA10n1065:353": "pariśuddhabrahmacaryavāsānna kasyacinnirvāṇena bhavitavyaṃ syāt ||23 ||",
  "SA10n1065:354": "kiṃ cātaḥ?",
  "SA10n1065:355": "vyavahārā virudhyante sarva eva na saṃśayaḥ |",
  "SA10n1065:356": "puṇyapāpakṛtornaiva pravibhāgaśca yujyate ||24 ||",
  "SA10n1065:357": "ye hi ete kṛṣivāṇijyagorakṣādayaḥ kriyārambhāḥ phalārthamārabhyante,",
  "SA10n1065:358": "teṣāṃ sarveṣāmakṛtānāmeva vidyamānatvāt prārambhavaiyarthyaṃ syāt |",
  "SA10n1065:359": "ghaṭaṃ kuru,",
  "SA10n1065:360": "paṭaṃ kuru,",
  "SA10n1065:361": "ityevamādayaśca sarva eva laukikavyavahārā virudhyante,",
  "SA10n1065:362": "ghaṭādīnāṃ sarveṣāmeva vidyamānatvāt |",
  "SA10n1065:363": "puṇyakṛdayam,",
  "SA10n1065:364": "pāpakṛdayam,",
  "SA10n1065:365": "iti ca pravibhāgo na prāpnoti,",
  "SA10n1065:366": "ubhayorapi puṇyapāpakṛtoḥ akṛtayorapi puṇyapāpayoḥ pratyekaṃ vidyamānatvāt || 24 ||",
  "SA10n1065:367": "kiṃ ca -",
  "SA10n1065:368": "tadvipakkavipākaṃ ca punareva vipakṣyati |",
  "SA10n1065:369": "karma vyavasthitaṃ yasmāttasmātsvābhāvikaṃ yadi ||25 ||",
  "SA10n1065:370": "vipakkavipākasyāpi karmaṇaḥ punarvipākadānamāpadyate svarūpādapracyutatvāt,",
  "SA10n1065:371": "avipakka vipākāvasthāyāmiva |",
  "SA10n1065:372": "tadevaṃ yadi karma svābhāvikamiti manyase,",
  "SA10n1065:373": "yasmāt tatkarma vyavasthitamasti tasmānniḥsaṃśayaṃ yathopavarṇitā doṣāḥ prāpnuvanti sasvabhāvatve |",
  "SA10n1065:374": "tasmānniḥsvabhāvaṃ karma,",
  "SA10n1065:375": "yataśca niḥsvabhāvaṃ karma,",
  "SA10n1065:376": "tasmācchāśvatocchedadarśanaprasaṅgo naivāsmākamevaṃ vyācakṣamāṇānāmāpadyate iti ||25 ||",
  "SA10n1065:377": "atrāha - vidyata eva svabhāvataḥ karma,",
  "SA10n1065:378": "tatkāraṇasadbhāvāt |",
  "SA10n1065:379": "iha yannāsti,",
  "SA10n1065:380": "na tasya kāraṇamasti [kūrma] romakūpaprāvārasyeva |",
  "SA10n1065:381": "asti ca karmaṇaḥ kāraṇaṃ kleśāḥ |",
  "SA10n1065:382": "avidyāpratyayāḥ saṃskārāḥ,",
  "SA10n1065:383": "upādānapratyayo bhavaḥ,",
  "SA10n1065:384": "iti vacanāt |",
  "SA10n1065:385": "tasmādvidyata eva karma svabhāvataḥ iti |",
  "SA10n1065:386": "ucyate |",
  "SA10n1065:387": "ayuktameva |",
  "SA10n1065:388": "kiṃ kāraṇam? yasmāt -",
  "SA10n1065:389": "karma kleśātmakaṃ cedaṃ te ca kleśā na tattvataḥ |",
  "SA10n1065:390": "na cette tattvataḥ kleśāḥ karma syāttattvataḥ katham ||26 ||",
  "SA10n1065:391": "ihedaṃ karma kleśātmakaṃ kleśahetukam |",
  "SA10n1065:392": "te ca kleśāstattvato na santi |",
  "SA10n1065:393": "vakṣyati hi-",
  "SA10n1065:394": "śubhāśubhaviparyāsān saṃbhavanti pratītya ye |",
  "SA10n1065:395": "te svabhāvānna vidyante tasmātkleśā na tattvataḥ ||iti |",
  "SA10n1065:396": "tadevaṃ tāvat na tattvataḥ kleśāḥ,",
  "SA10n1065:397": "taddhetukaṃ karma tadānīṃ kutastattvato bhaviṣyati ?",
  "SA10n1065:398": "tasmānnāsti karma svabhāvataḥ ||26 ||",
  "SA10n1065:399": "atrāha - vidyanta eva kleśā karmāṇi ca,",
  "SA10n1065:400": "tatkāryasadbhāvāt |",
  "SA10n1065:401": "iha hi kleśakarmaṇāṃ dehākhyaṃ kāryamupalabhyate |",
  "SA10n1065:402": "yasya ca kāryamupalabhyate tadasti,",
  "SA10n1065:403": "avidyamānasya khapuṣpādeḥ kāryādarśanāt iti |",
  "SA10n1065:404": "ucyate |",
  "SA10n1065:405": "syuḥ kleśāḥ karmāṇi ca,",
  "SA10n1065:406": "yadi tatkāryaṃ dehā vidyeran |",
  "SA10n1065:407": "na tu vidyante ityāha -",
  "SA10n1065:408": "karma kleśāśca dehānāṃ pratyayāḥ samudāhṛtāḥ |",
  "SA10n1065:409": "karma kleśāśca te śūnyā yadi deheṣu kā kathā ||27 ||",
  "SA10n1065:410": "yathā karma kleśāśca śūnyāḥ,",
  "SA10n1065:411": "tathā pratipāditam |",
  "SA10n1065:412": "tataśca karma kleśā yadā na santi,",
  "SA10n1065:413": "tadā tatkāryāṇāṃ dehānāmasattve kā kathā bhaviṣyati?",
  "SA10n1065:414": "nāstitvaṃ teṣāṃ pūrvameva siddhaṃ yasmāt,",
  "SA10n1065:415": "tasmānnānna kaścidvaktavyaviśeṣo'stītyabhiprāyaḥ ||27 ||",
  "SA10n1065:416": "atrāha - vidyata eva svabhāvataḥ karma ,",
  "SA10n1065:417": "tatphalabhoktṛsadbhāvāt |",
  "SA10n1065:418": "yannāsti, na tasya phalopabhoktāsti,",
  "SA10n1065:419": "tadyathā gaganacūtaphalasyeti |",
  "SA10n1065:420": "asti ca karmaṇaḥ phalopabhoktā -",
  "SA10n1065:421": "avidyānivṛto jantustṛṣṇāsaṃyojanaśca saḥ |",
  "SA10n1065:422": "sa bhoktā sa ca na karturanyo na ca sa eva saḥ ||28 ||",
  "SA10n1065:423": "tatra avidyā ajñānaṃ tamaḥ saṃmoha iti paryāyāḥ |",
  "SA10n1065:424": "avidyayā nivṛtaśchāditaḥ |",
  "SA10n1065:425": "pāñcagatika saṃsāre punaḥ punarjāyata iti jantuḥ |",
  "SA10n1065:426": "sattvaḥ pudgalaḥ prāṇīti tasyaiva paryāyāḥ |",
  "SA10n1065:427": "tṛṣṇā rāgaḥ saktirvisaktiśceti paryāyāḥ |",
  "SA10n1065:428": "saṃyojanaṃ bandhanam |",
  "SA10n1065:429": "tṛṣṇā saṃyojanamasyeti tṛṣṇāsaṃyojanaḥ tṛṣṇābandhana ityarthaḥ |",
  "SA10n1065:430": "yathoktaṃ sūtre - avidyānivṛtāḥ sattvāstṛṣṇāsaṃyojanāḥ iti |",
  "SA10n1065:431": "atha ca punaridaṃ pāpaṃ karma svayameva kṛtam,",
  "SA10n1065:432": "asya svayameva vipākaḥ pratyanubhavitavyaḥ iti vacanāt |",
  "SA10n1065:433": "sa ca bhoktā karmaphalasya |",
  "SA10n1065:434": "sa ca na karturanyaḥ,",
  "SA10n1065:435": "na ca sa eva saḥ |",
  "SA10n1065:436": "tattvānyatvāvācyatvāt |",
  "SA10n1065:437": "tasmāt phalopabhoktṛsadbhāvādastyeva karmeti ||28 ||",
  "SA10n1065:438": "atrocyate - syātkarmaṇaḥ kartā karmaphalasya copabhoktā yadi karmaiva syāt |",
  "SA10n1065:439": "na tvasti |",
  "SA10n1065:440": "kathaṃ kṛtvā?",
  "SA10n1065:441": "na pratyayasamutpannaṃ nāpratyayasamutthitam |",
  "SA10n1065:442": "asti yasmādidaṃ karma tasmātkartāpi nāstyataḥ ||29 ||",
  "SA10n1065:443": "karma cennāsti kartā ca kutaḥ syātkarmajaṃ phalam |",
  "SA10n1065:444": "asatyatha phale bhoktā kuta eva bhaviṣyati ||30 ||",
  "SA10n1065:445": "yadi karma nāma kiṃcitsyāt,",
  "SA10n1065:446": "tat pratyayasamutpannaṃ vā bhavet,",
  "SA10n1065:447": "apratyayasamutpannaṃ vā?",
  "SA10n1065:448": "yadi tāvat pratyayasamutpannamiṣyate,",
  "SA10n1065:449": "tanna yuktam,",
  "SA10n1065:450": "pratyayaparīkṣāyāmuktadoṣatvāt |",
  "SA10n1065:451": "atha apratyayajanitaṃ nirhetukam,",
  "SA10n1065:452": "tadapi - hetāvasati kāryaṃ ca kāraṇaṃ ca ityādinā karmakārakaparīkṣāyāṃ vistareṇa pratipāditam |",
  "SA10n1065:453": "yataścaivaṃ pratyayasamutpannaṃ vā apratyayasamutpannaṃ vā karmedaṃ na saṃbhavati,",
  "SA10n1065:454": "tasmādasya karmaṇaḥ kartāpi na saṃbhavati |",
  "SA10n1065:455": "yadā caivaṃ karma ca kartā ca nāsti,",
  "SA10n1065:456": "tadā nirhetukaṃ karmajaṃ phalaṃ kuto bhaviṣyatīti,",
  "SA10n1065:457": "asati ca phale kuta eva phalabhoktā bhaviṣyatīti,",
  "SA10n1065:458": "sarvametat svabhāvato'saṃvidyamānameveti vijñeyam ||",
  "SA10n1065:459": "atrāha - yadi evaṃ naiḥsvābhāvyaṃ bhāvānāṃ vyavasthāpitaṃ bhavati,",
  "SA10n1065:460": "yattarhi etaduktaṃ bhagavatā -svayaṃ kṛtasya karmaṇaḥ svayameva vipākaḥ pratyanubhavitavyaḥ iti,",
  "SA10n1065:461": "tadetat sarvamamunā nyāyena apākṛtaṃ bhavati |",
  "SA10n1065:462": "karmaphalāpavādācca pradhānanāstiko bhavāniti |",
  "SA10n1065:463": "ucyate |",
  "SA10n1065:464": "na vayaṃ nāstikāḥ |",
  "SA10n1065:465": "astitvanāstitvadvayavādanirāsena tu vayaṃ nirvāṇapuragāminamadvayapathaṃ vidyotayāmaḥ |",
  "SA10n1065:466": "na ca karmakartṛphalādikaṃ nāstīti brūma,",
  "SA10n1065:467": "kiṃ tarhi niḥsvabhāvametaditi vyavasthāpayāmaḥ |",
  "SA10n1065:468": "atha manyase - niḥsvabhāvānāṃ bhāvānāṃ vyāpārakaraṇānupapatteḥ tadavastha eva doṣa iti,",
  "SA10n1065:469": "etadapi nāsti |",
  "SA10n1065:470": "sasvabhāvānāmeva vyāpārādarśanāt |",
  "SA10n1065:471": "niḥsvabhāvānāmeva vyāpāradarśanāt |",
  "SA10n1065:472": "tathāhi niḥsvabhāvā eva santo ghaṭādayaḥ loke svakāryakṛt upalabhyante ||30 ||",
  "SA10n1065:473": "api ca | amuṣmād dṛṣṭāntāt spaṣṭatarādayamartho'vasīyatām -",
  "SA10n1065:474": "yathā nirmitakaṃ śāstā nirmimītarddhisaṃpadā |",
  "SA10n1065:475": "nirmito nirmimītānyaṃ sa ca nirmitakaḥ punaḥ ||31 ||",
  "SA10n1065:476": "tadyathā - ekaṃ nirmitakaṃ śāstā buddho bhagavān ṛddhisaṃpadā ṛddhiprabhāveṇa nirmimīta,",
  "SA10n1065:477": "sa cāpi nirmitakaḥ punaḥ yo'yaṃ buddhena bhagavatā nirmitaḥ,",
  "SA10n1065:478": "sa punarbhūyo'nyamaparaṃ nirmitakaṃ nirmimīta |",
  "SA10n1065:479": "tatra ya eṣa nirmitakaḥ aparasya nirmitakasya nirmātā,",
  "SA10n1065:480": "sa śūnyaḥ niḥsvabhāvaḥ,",
  "SA10n1065:481": "tathāgatasvabhāvarahita ityarthaḥ |",
  "SA10n1065:482": "yaścāyamaparo nirmitakaḥ,",
  "SA10n1065:483": "yonirmitakena nirmitaḥ,",
  "SA10n1065:484": "asāvapi śūnyo nisvabhāvaḥ,",
  "SA10n1065:485": "tathāgatasvabhāvarahita ityarthaḥ |",
  "SA10n1065:486": "yathātra niḥsvabhāvānāṃ nisvabhāvakāryakṛttvaṃ karmakartṛvyapadeśaśca bhavati,",
  "SA10n1065:487": "tathā nirmitakākāraḥ kartā karma ca tatkṛtam |",
  "SA10n1065:488": "tadyathā nirmitenānyo nirmito nirmitastathā ||32 ||",
  "SA10n1065:489": "yo hyatra karmaṇaḥ kartā sa nirmitakākāraḥ svabhāvaśūnyaḥ |",
  "SA10n1065:490": "tena ca svabhāvaśūnyena svatantrakartrā yat kiṃcit karma kriyate,",
  "SA10n1065:491": "tadapi svabhāvaśūnyam |",
  "SA10n1065:492": "tadyathā nirmitakena anyo nirmitako nirmitaḥ tathā veditavyam |",
  "SA10n1065:493": "yathoktamāgame -",
  "SA10n1065:494": "ekasya bhāṣamāṇasya sarve bhāṣanti nirmitāḥ |",
  "SA10n1065:495": "ekasya tūṣṇīṃbhūtasya sarve tūṣṇīṃbhavanti hi ||",
  "SA10n1065:496": "tasmādadvayavādināṃ mādhyamikānāṃ kuto mithyādarśanam?",
  "SA10n1065:497": "uktaṃ ca āryasamādhirāje -",
  "SA10n1065:498": "yada sugatu kathāṃ katheti nātho",
  "SA10n1065:499": "vīthigatān manujān kṛpāyamānaḥ |",
  "SA10n1065:500": "nirmita jinu tatra nirminitva",
  "SA10n1065:501": "vicarati teṣu praṇītabuddhadharmān ||",
  "SA10n1065:502": "prāṇiśatasahasra taṃ śruṇitvā",
  "SA10n1065:503": "praṇidadhayiṃsu varāgrabuddhajñāne |",
  "SA10n1065:504": "kada vaya labhi jñānamevarūpaṃ",
  "SA10n1065:505": "āśaya jñātva jino'sya vyākaroti ||",
  "SA10n1065:506": "raśmi śatasahasra aprameyān",
  "SA10n1065:507": "avasiri pādatalehi dharmarājā |",
  "SA10n1065:508": "sarvi niraya śītalā bhavanti",
  "SA10n1065:509": "dukhamapanīya sukhaṃ ca vedayanti ||",
  "SA10n1065:510": "dharma daśabalaprabhāṣite'tra",
  "SA10n1065:511": "marumanujāna viśuddha bhoti cakṣuḥ |",
  "SA10n1065:512": "ityādi |",
  "SA10n1065:513": "keci spṛha janenti tatra kāle",
  "SA10n1065:514": "parama acintya tehi labdhalābhā |",
  "SA10n1065:515": "yehi jinu nimantrito narendro",
  "SA10n1065:516": "na ca pariyanta teṣu dakṣiṇāyā ||",
  "SA10n1065:517": "ityādi vistaraḥ ||",
  "SA10n1065:518": "tathā āryavimalakīrtinirdeśe -",
  "SA10n1065:519": "tannirmitabodhisattvena gandhasugandhāyāṃ lokadhātau samantabhadratathāgatopabhuktaśeṣaṃ bhojanamānītaṃ nānāvyañjanakhādyādisaṃprayuktaṃ pṛthakpṛthagvividharasamekabhojanena sarvaṃ tacchrāvakabodhisattvasaṃgharājarājāmātyapurohitāntaḥ puradauvārikasārthavāhādijanapadaṃ saṃtarpya prītyākāraṃ nāma mahāsamādhiṃ lambhayāmāsa | iti ||",
  "SA10n1065:520": "vinaye ca paṭhayate -",
  "SA10n1065:521": "pāpabhikṣurapratirūpako bhagavatā bhikṣurabhinirmitaḥ |",
  "SA10n1065:522": "tadvacanena śīlavato'pi viśuddhipratijñāsaṃvāsaḥ prajñaptaḥ iti ||32 ||",
  "SA10n1065:523": "na ca kevalaṃ nirmāṇadṛṣṭāntena naiḥsvabhāvyadarśanamupapadyamānarūpam,",
  "SA10n1065:524": "api ca amībhyo dṛṣṭāntebhyaḥ sphuṭaṃ naiḥsvabhāvyaṃ bhāvānāṃ pratīyatāmiti pratipādayannāha -",
  "SA10n1065:525": "kleśāḥ karmāṇi dehāśca kartāraśca phalāni ca |",
  "SA10n1065:526": "gandharvanagarākārā marīcisvapnasaṃnibhāḥ ||33 ||",
  "SA10n1065:527": "tatra kleśā rāgādayaḥ,",
  "SA10n1065:528": "kliśnanti sattvacittasaṃtānānīti kṛtvā |",
  "SA10n1065:529": "karmāṇi kuśalākuśalāneñjyāni |",
  "SA10n1065:530": "dehāḥ śarīrāṇi |",
  "SA10n1065:531": "kartāraḥ ātmānaḥ |",
  "SA10n1065:532": "phalāni vipākādhipatyaniṣyandādīni |",
  "SA10n1065:533": "ta ete kleśādayo'rthāḥ gandharvanagarādivanniḥsvabhāvāḥ veditavyāḥ |",
  "SA10n1065:534": "tasmānmādhyamikānāmeva bhāvānāṃ svabhāvānabhyupagamācchāśvatocchedadarśanadvayaprasaṅgo nāstīti vijñeyam ||",
  "SA10n1065:535": "atra ca karmaphalasaṃbandhavicāre kucodyaśeṣākṣepaparihāro madhyamakāvatārādvistareṇāvaseyaḥ ||",
  "SA10n1065:536": "yathoktamāryaratnakūṭasūtre -",
  "SA10n1065:537": "pañca ca bhikṣuśatāni dhyānalābhīni utthāyāsanebhyaḥ prakrāntāni imāṃ gambhīrāṃ dharmadeśanā manavabudhyamānāni anavataranti anavagāhamānāni anadhimucyamānāni |",
  "SA10n1065:538": "bhagavānāha - tathā hyete kāśyapa bhikṣavaḥ ābhimānikāḥ imāmanāsravāṃ śīlaviśuddhiṃ nāvataranti nāvagāhante nādhimucyante uttrasyanti saṃtrasyanti saṃtrāsamāpadyante |",
  "SA10n1065:539": "gambhīraḥ kāśyapa gāthābhinirhāro gambhīrā ca buddhānāṃ bhagavatāṃ bodhiḥ |",
  "SA10n1065:540": "sā na śakyā anavaropitakuśalamūlaiḥ sattvaiḥ pāpamitraparigṛhītairanadhimuktibahulairadhimoktum |",
  "SA10n1065:541": "api ca |",
  "SA10n1065:542": "etāni kāśyapa pañca bhikṣuśatāni kāśyapasya tathāgatasya pravacane'nyatīrthikaśrāvakā abhūvan |",
  "SA10n1065:543": "taireva tasya kāśyapasya tathāgatasyāntikādupālambhābhiprāyaireṣā dharmadeśanā śrutā |",
  "SA10n1065:544": "śrutvā ca ekacittaprasādo labdhaḥ |",
  "SA10n1065:545": "evaṃtairvāg bhāṣitā - āścaryaṃ yāvat madhurapriyamāṇī kāśyapastathāgato'rhan samyaksaṃbuddha iti |",
  "SA10n1065:546": "ta etenaikacittaprasādena pratilabdhena kālagatāḥ trāyastriṃśeṣu deveṣūpapannāḥ |",
  "SA10n1065:547": "te tataścyutāḥ samānāḥ ihopapannāḥ |",
  "SA10n1065:548": "tenaiva ca hetunā iha mama śāsane pravrajitāḥ |",
  "SA10n1065:549": "tānyetāni kāśyapa pañca bhikṣuśatāni dṛṣṭipraskandhāni imāṃ gambhīrāṃ dharmadeśanāṃ nāvataranti nāvagāhante nādhimucyante uttrasyanti saṃtrasyanti saṃtrāsamāpadyante kṛtaṃ punareṣāmanayā dharmadeśanayā parikarma |",
  "SA10n1065:550": "na bhūyo durgativinipātaṃ gamiṣyanti |",
  "SA10n1065:551": "ebhireva ca skandhaiḥ parinirvāsyanti ||",
  "SA10n1065:552": "atha khalu bhagavānāyuṣmantaṃ subhūtimāmantrayate sma - gaccha subhūte,",
  "SA10n1065:553": "etān bhikṣūn saṃjñapatha |",
  "SA10n1065:554": "subhūtirāha - bhagavata eva tāvadete bhāṣitaṃ vilomayanti,",
  "SA10n1065:555": "kaḥ punarvādo mama?",
  "SA10n1065:556": "atha bhagavāṃstasyāṃ velāyāṃ yena mārgeṇaite bhikṣāvo gacchanti sma,",
  "SA10n1065:557": "tasmin mārge drau bhikṣū nirmimīte sma |",
  "SA10n1065:558": "atha tāni pañca bhikṣuśatāni yena mārgeṇa tau dvau bhikṣū nirmitakau tenopasaṃkrāmanti sma |",
  "SA10n1065:559": "upasaṃkramya etadavocan - kutra āyuṣmantau gamiṣyathaḥ?",
  "SA10n1065:560": "tāvavocatām - gamiṣyāva āvāmaraṇyāyataneṣu |",
  "SA10n1065:561": "tatra dhyānasukhasaṃsparśa- vihārairvihariṣyāvaḥ ||",
  "SA10n1065:562": "tānyapi pañca bhikṣuśatānyetadavocan - vayamapyāyuṣmantau bhagavato dharmadeśanāṃ nāvatarāmo nāvagāhāmahe nādhimucyāmahe uttrasyāmaḥ saṃtrasyāmaḥ saṃtrāsamāpadyāmahe |",
  "SA10n1065:563": "tena vayamaraṇyāyataneṣu dhyānasukhasaṃsparśavihārairvihariṣyāma iti |",
  "SA10n1065:564": "nirmitakāvavocatām - tena hi āyuṣmantaḥ saṃgāsyāmo na vivadiṣyāmaḥ |",
  "SA10n1065:565": "avivādaparamo hi śramaṇadharmaḥ |",
  "SA10n1065:566": "yadidamāyuṣmanta ucyate parinirvāṇamiti,",
  "SA10n1065:567": "katamaḥ sa dharmo yaḥ parinirvāsyati?",
  "SA10n1065:568": "kaścitpunaratra kāyaḥ ātmā vā sattvo vā jīvo vā janturvā poṣo vā puruṣo vā pudgalo vā manujo vā mānavo va,",
  "SA10n1065:569": "yaḥ parinirvāsyati?",
  "SA10n1065:570": "kasya vā kṣayāt parinirvāṇam?",
  "SA10n1065:571": "te'vocan rāgadveṣamohakṣayāt parinirvāṇam |",
  "SA10n1065:572": "nirmitakāvavocatām - kiṃ punarāyuṣmatāṃ saṃvidyante rāgadveṣamohā yān kṣayiṣyatha?",
  "SA10n1065:573": "te'vocan - na te adhyātmaṃ na bahirdhā nobhayamantareṇopalabhyante,",
  "SA10n1065:574": "nāpi te aparikalpitā utpadyante |",
  "SA10n1065:575": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1065:576": "karmaphalaparīkṣā nāma saptadaśamaṃ prakaraṇam ||"
}