{
    "307:0": "11 parīndanāparivartaḥ |",
    "307:1": "upakramaḥ |",
    "307:2": "etāstāḥ khalu punarbho jinaputrā daśa bodhisattvabhūmayaḥ samāsato nirdiṣṭāḥ sarvākāravaropetasarvajñajñānānugatā draṣṭavyāḥ |",
    "307:3": "tasyāṃ velāyāmayaṃ trisāhasramahāsāhasro lokadhātuḥ ṣaḍvikāraṃ prākampat |",
    "307:4": "vividhāni ca puṣpāṇi viyato nyapatan |",
    "307:5": "divyamānuṣyakāni ca tūryāṇi saṃpravāditānyabhūvan |",
    "307:6": "anumodanāśabdena ca yāvadakaniṣṭhabhuvanaṃ vijñaptamabhūt ||",
    "307:7": "atha tasmin samaye bhagavāṃstān vimukticandrapramukhān sarvān bodhisattvānāmantrya evamādiśat - imāmahaṃ mārṣā asaṃkhyeyakalpakoṭīnayutaśatasahasrasamudānītāmanuttarāṃ samyaksaṃbodhiṃ yuṣmākaṃ haste parindāmi anuparindāmi paramayā parindanayā |",
    "307:8": "tadyūyaṃ sarve svayaṃ caivamimaṃ dharmaparyāyaṃ dhārayata,",
    "307:9": "parebhyaśca vistareṇa saṃprakāśayata |",
    "307:10": "saṃkṣepānmārṣā yadi tathāgataḥ kalpasthitikenāyuḥpramāṇena rātriṃdivamadhitiṣṭhamāno'sya dharmaparyāyasya varṇaṃ bhāṣate,",
    "307:11": "naivāsya dharmaparyāyasya varṇaparyanto bhavet,",
    "307:12": "na ca tathāgatapratibhānakṣayo bhavet |",
    "307:13": "yathā tathāgataśīlasamādhiprajñāvimuktijñānadarśanamapramāṇamaparyantam,",
    "307:14": "evameva mārṣā ya imaṃ dharmaparyāyamudgrahīṣyati dhārayiṣyati vācayiṣyati likhiṣyati likhāpayiṣyati paryavāpsyati pravartayiṣyati,",
    "307:15": "parṣanmadhye ca vistareṇa saṃprakāśayiṣyati - anena cittena kathamamī sattvā evamudāradharmasya lābhinaḥ syuriti śraddhayā satkṛtya śrāvayiṣyanti śroṣyanti ca yoniśo manasi bhāvayiṣyanti ca |",
    "307:16": "pustakalikhitaṃ kṛtvā gṛhe dhārayiṣyati satkariṣyati gurukariṣyati mānayiṣyati pūjayiṣyati |",
    "307:17": "amātsaryacittatayā asya dharmaparyāyasya varṇaṃ bhāṣitvā likhanāya vācanāya svādhyayanāya pūjanāya darśanāya dāsyati,",
    "307:18": "teṣāmapi nāsti puṇyaparyantaḥ ||",
    "307:19": "atha khalu bhagavānasyaiva dharmaparyāyasya bhūyasyā mātrayā anuparindanārthaṃ tasyāṃ velāyāmimā gāthā abhāṣata -",
    "307:20": "sattvā dṛṣṭā ye mayā buddhadṛṣṭyā",
    "307:21": "te'rhantaḥ syuḥ śāriputreṇa tulyāḥ |",
    "307:22": "tāṃ cetkaścitpūjayetkalpakoṭyā",
    "307:23": "tulyān gaṅgāvālukābhiryathaiva || 1 ||",
    "307:24": "pratyekabuddhāya tu yaśca pūjāṃ",
    "307:25": "kuryādahorātramapi prahṛṣṭaḥ |",
    "307:26": "mālyaprakāraiśca tathāmbaraiśca",
    "307:27": "tasmādayaṃ puṇyakṛto viśiṣṭaḥ || 2 ||",
    "307:28": "sarve'pi pratyekajinā yadi syu-",
    "307:29": "stān pūjayet kaścidihāpramattaḥ |",
    "307:30": "puṣpaiśca gandhaiśca vilepanaiśca",
    "307:31": "kalpānanekān śayanānnapānaiḥ || 3 ||",
    "307:32": "ekasya yaścaiva tathāgatasya",
    "307:33": "kuryāt praṇāmamapi caikavāram |",
    "307:34": "prasannacitto'tha vadennamo'rhan",
    "307:35": "tasmādidaṃ śreṣṭhataraṃ ca puṇyam || 4 ||",
    "307:36": "buddhā bhaveyuryadi sarvasattvā-",
    "307:37": "stān pūjayet yaśca yathaiva pūrvam |",
    "307:38": "divyaiśca puṣpairatha mānuṣaiśca",
    "307:39": "kalpānanekān bahubhiḥ prakāraiḥ || 5 ||",
    "307:40": "yaścaiva saddharmavilopakāle",
    "307:41": "tyaktvā svakāyaṃ ca tathātmajīvam |",
    "307:42": "dadyādahorātramidaṃ hi sūtraṃ",
    "307:43": "viśiṣyate puṇyamidaṃ hi tasmāt || 6 ||",
    "307:44": "yasyepsitaṃ pūjayituṃ jinendrān",
    "307:45": "pratyekabuddhānapi śrāvakāṃśca |",
    "307:46": "dṛḍhaṃ samutpādya sa bodhicittam",
    "307:47": "idaṃ sadā sūtravaraṃ dadātu || 7 ||",
    "307:48": "rājā hyayaṃ sarvasubhāṣitānāṃ",
    "307:49": "so'bhudgataḥ sarvatathāgatānāma |",
    "307:50": "gṛhe sthitastasya tathāgataḥ sa",
    "307:51": "tiṣṭhedidaṃ yatra hi sūtraratnam || 8 ||",
    "307:52": "prabhāṃ sa prāpnoti śubhāmanantām",
    "307:53": "ekaṃ padaṃ vādi śatīhayaśca |",
    "307:54": "na vyañjanād grasyati nāpi cārthād",
    "307:55": "dadāti yaḥ sūtramidaṃ parebhyaḥ || 9 ||",
    "307:56": "anuttarāsau naranāyakānāṃ",
    "307:57": "sattvo na kaścit sadṛśo'sya vidyate |",
    "307:58": "bhavetsamudreṇa samaśca so'kṣayaḥ",
    "307:59": "śrutvā hi yo dharmamimaṃ prapadyate || 10 ||"
}