{
    "626:0": "2 ānandaparivarto dvitīyaḥ |",
    "626:1": "atha khalvāyuṣmānānando bhagavantametadavocat -uttrasiṣyanti bhagavan asminnirdeśe adhimānikā nimittacāriṇa iti |",
    "626:2": "atha khalvāyuṣmān śāradvatīputra āyuṣmantamānandametadavocat-agatiratrāyuṣman ānanda adhimānikānām,aviṣayaḥ |",
    "626:3": "na te punaratrottrasiṣyanti|",
    "626:4": "tatkasmāddhetoḥ ?",
    "626:5": "uttrastā ete ye pāpamitrahastagatāḥ |",
    "626:6": "agatisteṣāmatra, aviṣayaḥ |",
    "626:7": "ye punarāyuṣmannānanda adhimānaprahāṇāya pratipannā adhimānaprahāṇāyodyuktāḥ,",
    "626:8": "te hyatra uttrasiṣyanti |",
    "626:9": "tatkasmāddhetoḥ ?",
    "626:10": "adhimānaprajñayā niradhimānatāṃ gaveṣante mānaprahāṇaṃ ca gaveṣante |",
    "626:11": "ye punarāyuṣmānnānanda mānaṃ nopalabhante na samanupaśyanti na manyante nābhiniviśante,",
    "626:12": "na te kvaciduttrasiṣyanti,",
    "626:13": "nāpi kvaciduttrāsamāpsyante |",
    "626:14": "na ca āyuṣmānnānanda adhimānikānāmarthāya iyaṃ dharmadeśanā pravṛttā |",
    "626:15": "anavakāśo hyatra āyuṣmannānanda adhimānikānām,",
    "626:16": "ye ca adhimānaprahāṇāyodyuktā vyāvacchante|",
    "626:17": "adhimāna ityāyuṣmannānanda adhikārasamāropasyaitadadhivacanam |",
    "626:18": "ye'dhimāne caranti,",
    "626:19": "adhikārasamārope te caranti |",
    "626:20": "na te samacāriṇaḥ |",
    "626:21": "samacāriṇo'pyasmin dharme saṃśayaḥ ||",
    "626:22": "ye punarāyuṣmannānanda nāpi samamupalabhante na viṣamam,",
    "626:23": "nāpi samaṃ manyante na viṣamam,",
    "626:24": "evaṃ na samamabhiniviśante na viṣamam,",
    "626:25": "na te kvaciduttrasiṣyanti na saṃtrasiṣyanti na saṃtrāsamāpatsyante ||",
    "626:26": "agatiratrāyuṣmannānanda sarvabālapṛthagjanānām, aviṣayaḥ|",
    "626:27": "nātra āyuṣmannānanda sarvabālapṛthagjanā gatimapi vindanti |",
    "626:28": "śrāvakayānīyānāmapyānanda agatiratra |",
    "626:29": "ye ca pratyekabuddhayānīyā gambhīreṣu dharmeṣu caranti,",
    "626:30": "teṣāmapyatrāgatiḥ |",
    "626:31": "ye'pyāyuṣmannānanda bodhisattvayānīyā nimittacāriṇaḥ kalyāṇamitrāparigṛhītāḥ pāpamitrahastagatāḥ,",
    "626:32": "teṣāmapyeṣu dharmeṣu nirupalepeṣu agatiraviṣayaḥ |",
    "626:33": "sthāpayitvā āyuṣmannānanda dṛṣṭasatyaṃ śrāvakayānīyaṃ (bodhisattvayānīyaṃ)",
    "626:34": "ca kalyāṇamitropastabdhaṃ gambhīradharmādhimuktam,",
    "626:35": "ya eṣāṃ dharmāṇāmanulomaṃ caranti,",
    "626:36": "ya eṣāṃ dharmāṇā**mavagāhante'vataranti ca |",
    "626:37": "ye punarāyuṣmannānanda bodhisattvā nimittāpagatā animittacāriṇo'nānātvacāriṇo gambhīreṣu dharmeṣvatyantameva niryātāḥ,",
    "626:38": "ye naivaṃ cittamupalabhante na bodhim,",
    "626:39": "na kasyaciddharmasya nānātvaṃ kurvanti,",
    "626:40": "na samanupaśyanti,",
    "626:41": "teṣāmeṣu evaṃrūpeṣu dharmeṣu na dhandhāyitatvaṃ na kāṅkṣāyitatvam |",
    "626:42": "tatkasmāddhetoḥ ?",
    "626:43": "sarvadharmāṇāṃ hi te'nulomaṃ sthitāḥ, na vilomam |",
    "626:44": "te yato yato dharmān pṛcchyante,",
    "626:45": "tatastata eva anulomaṃ visarjayiṣyanti,",
    "626:46": "anulomaṃ ca saṃdhayanti ||",
    "626:47": "atha khalu bhagavānāyuṣmantamānandametadavocat-evametadānanda yathāyaṃ śāradvatīputro nirdiśati |",
    "626:48": "abhūmirānanda asyāṃ dharmadeśanāyāmadhimānikānām,",
    "626:49": "aviṣayo hi avatartumasyāṃ buddhabodhau |",
    "626:50": "anulomeyamānanda buddhabodhiḥ |",
    "626:51": "na hi ānanda hīnādhimuktikānāṃ sattvānāmudāreṣu dharmeṣu buddhadharmeṣu cittaṃ krāmati |",
    "626:52": "hīnādhimuktikā hi ānanda ābhi(dhi?)",
    "626:53": "mānikāḥ pratilomamavasthitā buddhabodheḥ |",
    "626:54": "te'dhimānasya vaśena gacchanti |",
    "626:55": "śuddheyamānanda parṣat pūrvajinakṛtādhikārā avaropitakuśalamūlā bahubuddhaparyupāsitā gambhīradharmādhimuktikā gambhīradharmacaritā |",
    "626:56": "viśvasto hi ānanda tathāgato'syāṃ parṣadi prasahya dharmaṃ deśayati,",
    "626:57": "na ca kaṃcidanurakṣyaṃ dharmaṃ deśayati |",
    "626:58": "sāreyamānanda parṣadapagataparpaṭaśarkatakaṭhalyā bahubuddhaśatasahasraparyupāsitā sāre pratiṣṭhitā |",
    "626:59": "śarkarakaṭhalyamityānanda bālapṛthagjanānāmetadadhivacanam,",
    "626:60": "yeṣāmeṣu dharmeṣu nāstyavakāśaḥ |",
    "626:61": "parpaṭamityānanda ādhimānikānāṃ pudgalānāmetadadhivacanam |",
    "626:62": "nirabhimāneyamānanda parṣad mahadbhiḥ kuśalamūlairabhyudgatā ||",
    "626:63": "tadyathāpi nāma ānanda yadā anavatapto nāgarājaḥ pramudito bhavati prītisaumanasyajātaḥ,",
    "626:64": "tadā svabhavane pañcabhiḥ kāmaguṇaiḥ paricārayati,",
    "626:65": "svabhavane'bhipramudito mahāvṛṣṭimutsṛjati aṣṭāṅgopetasya pānīyasya |",
    "626:66": "tadā ye'pi tasya putrā bhavanti,",
    "626:67": "te'pi pramuditāḥ sveṣu sveṣu bhavaneṣu pañcabhiḥ kāmaguṇaiḥ samarpitāḥ samanvaṅgībhūtāḥ krīḍanto mahāvṛṣṭimutsṛjanti,",
    "626:68": "evameva ānanda tathāgatasyārhataḥ samyaksaṃbuddhasya mahādharmavṛṣṭimutsṛjato ya ime jyeṣṭhaputrā bodhisattvā mahāsattvāḥ,",
    "626:69": "te'pi iha lokadhātau svakasvakāni ca buddhakṣetrāṇi gatvā imaṃ dharmasamudayamārabhya teṣāṃ tathāgatānāṃ purastānmahādharmavṛṣṭimutsṛjanti,",
    "626:70": "mahādharmavarṣaṃ cābhivarṣanti |",
    "626:71": "tadyathāpi nāma ānanda sāgaro nāgarājo yadā pramudito bhavati,",
    "626:72": "tadā svabhavane mahāvarṣadhārāḥ pramuñcati |",
    "626:73": "ye ca tatra bhavane naivāsikā nāgā bhavanti,",
    "626:74": "te tā varṣadhārāḥ saṃpratīcchanti,",
    "626:75": "tuṣṭāśca bhavanti,",
    "626:76": "tābhiśca te varṣadhārābhiḥ sukhaṃ ca saṃjānante |",
    "626:77": "ye'pi tasya putrā bhavanti,",
    "626:78": "te'pi tā varṣadhārāḥ sahante,",
    "626:79": "tābhiśca varṣadhārābhiḥ prāmodyaṃ pratilabhante |",
    "626:80": "tatkasmāddhetoḥ ?",
    "626:81": "asahyā hi ānanda tā varṣadhārā anyairnāgaiḥ |",
    "626:82": "nāpyanye nāgāḥ sukhaṃ saṃjānīraṃstābhirvarṣadhārābhiḥ,",
    "626:83": "na ca tuṣṭā bhaveyuḥ |",
    "626:84": "evamevānanda ye tathāgatasya dharmaratnamadhyāvasanti,",
    "626:85": "ye ca tathāgatasya jyeṣṭhaputrā bodhisattvā mahāsattvāḥ kṛtakuśalamūlā udārāśayā gambhīradharmanayanirjātāḥ,",
    "626:86": "te imāṃ mahādharmanayavṛṣṭiṃ tathāgatasya prasahante,",
    "626:87": "śrutvā udagrāḥ prītāḥ praharṣitāḥ sukhaṃ saṃjānante |",
    "626:88": "idamānanda tathāgato'rthavaśaṃ saṃpratītya śuddhāyāṃ parṣadi mahāsiṃhanādaṃ nadati,",
    "626:89": "mahādharmavṛṣṭimutsṛjati ||",
    "626:90": "tadyathā ānanda rājā cakravartī bahuratnakośasaṃnicayaḥ |",
    "626:91": "bahavaścāsya putrā bhaveyurjātimanto mātṛśuddhāḥ |",
    "626:92": "tān sarvānānayitvā ratnagañjaṃ samaṃ saṃvibhajedanuprayacchet,",
    "626:93": "na ca kaṃcitputraṃ vañcayet |",
    "626:94": "te khalu evaṃ saṃvibhaktāstasya rājñaścakravartino'ntike bhūyasyā mātrayā adhikaṃ prema ca prasādaṃ ca saṃjanayeyuḥ,",
    "626:95": "samānārthatāṃ ca rājñaścakravartinaḥ ātmasu saṃjānīran |",
    "626:96": "evameva ānanda tathāgato'pi dharmarājā dharmasvāmī svayaṃbhūrimān putrān saṃnipātya imaṃ dharmaratnagañjaṃ saṃvibhajati ebhyaḥ putrebhyaḥ,",
    "626:97": "na kaṃcidvañcayati,",
    "626:98": "te mamāntike bhūyasyā mātrayā prema ca prasādaṃ ca gauravaṃ cotpādayanti,",
    "626:99": "samānārthatāyāṃ ca buddhavaṃśasyānucchedāya tiṣṭhanti ||",
    "626:100": "na śakyamānanda anyaiḥ sattvairidaṃ dharmaratnaṃ hīnādhimuktikairadhimānikairdṛṣṭicaritairnimittacaritairupalambhadṛṣṭicaritairasmimānahatai rāgadveṣamohābhibhūtairutpathaprayātaiḥ |",
    "626:101": "na hi ānanda hīnādhimuktikānāṃ sattvānāṃ cakravartidhanaṃ rocate |",
    "626:102": "ye eva ānanda cakravartiputrā bhavanti,",
    "626:103": "teṣāmeva cakravartidhanaṃ rocate |",
    "626:104": "kimānanda daridrasattvānāṃ cakraratnena vā hastiratnena vā aśvaratnena vā maṇiratnena vā strīratnena vā gṛhapatiratnena vā pariṇāyakaratnena vā udārairvā vastraiḥ,",
    "626:105": "udārairvā suvarṇamuktāvaiḍūryaśaṅkhaśilāpravālajātarūparajataistaiḥ prayojanam,",
    "626:106": "yāni labdhvāpi prītā na śaknuvanti paribhoktum |",
    "626:107": "samarghaṃ vā vikrīṇanti,",
    "626:108": "akauśalyācca ujjhanti |",
    "626:109": "tatkasmāt ? na hi te ratnakovidāḥ |",
    "626:110": "nāpyānanda daridrasattvā ratnānyapi prajānanti - asya ratnasyedaṃ nāmeti |",
    "626:111": "evameva ānanda ye tathāgatasya putrā dṛṣṭasatyā bodhisattvāśca mahāsattvāḥ,",
    "626:112": "te khalvasya dharmaratnakośasya pratyeṣakāḥ |",
    "626:113": "tebhyaścedaṃ dharmaratnamanupalambhaśūnyatāpratisaṃyuktaṃ buddhadharmapratisaṃyuktaṃrocate kṣamate ca |",
    "626:114": "te eva anena kāryaṃ kurvanti |",
    "626:115": "kimānanda daridrasattvāḥ śrutavihīnāḥ śrutavipratipannā bālā acakṣuṣmantaḥ anena dharmaratnakośena kariṣyanti ?",
    "626:116": "labdhvā cojjhiṣyanti anyebhyo'pi vā dātavyaṃ maṃsyante |",
    "626:117": "na hi ānanda caṇḍālā vā pukkasā vā veṇukārā vā,",
    "626:118": "ye vā kecidanye daridrajīvinaḥ sattvāḥ udāraṃ ratnaṃ labdhvā svayaṃ paribhuñjate |",
    "626:119": "te samardhaṃ vā vikrīṇanti ujjhanti vā |",
    "626:120": "daridrasattvā ityānanda sarvatīrthyakarāṇāmetadadhivacanam,",
    "626:121": "ye cānyatīrthikāḥ śrāvakāḥ |",
    "626:122": "daridrasattvā ityānanda sarvabālapṛthagjanānāmetadadhivacanaṃ dṛṣṭipaṅkanimagnānāmaupalambhikānāṃ bandhābhiniviṣṭānāṃ nimittacaritānāmutpathaprayātānām,",
    "626:123": "ye khalu ānanda idaṃ dharmaratnaṃ labdhvā na śaknuvanti paribhoktum,",
    "626:124": "ujjhanti vā,",
    "626:125": "mudhā vā anyebhyaḥ prayacchanti |",
    "626:126": "ye punarānanda dharmaratnaṃ prāpnuvanti buddhaputrā buddhagocaracāriṇastathāgatavaṃśānucchedasthitāḥ,",
    "626:127": "te khalvimaṃ (daṃ ?)",
    "626:128": "dharmaratnaṃ paribhuñjate |",
    "626:129": "te labdhvā ca na vipraṇāśayanti,",
    "626:130": "ratnasaṃjñinaścātra bhavanti |",
    "626:131": "na hi ānanda śṛgālaḥ siṃhanādaṃ paribhuṅkte |",
    "626:132": "ye punarānanda siṃhapotakā bhavanti mahāsiṃhenotpāditāḥ,",
    "626:133": "te taṃ mahāsiṃhanādaṃ paribhuñjate |",
    "626:134": "evameva ānanda śṛgālopamāḥ sarvabālapṛthagjanā mithyādṛṣṭayaḥ |",
    "626:135": "te na samarthā tathāgatamahāsiṃhanādaṃ paribhoktum,",
    "626:136": "mahāsiṃhasya samyaksaṃbuddhasya dharmam |",
    "626:137": "ye punarānanda samyaksaṃbuddhasya potakāḥ mahābuddhasiṃhena svayaṃ bhuñjānenotpāditāḥ,",
    "626:138": "te imaṃ samyaksaṃbuddhamahāsiṃhanādaṃ paribhuñjate,",
    "626:139": "paribhokṣyante iti ||",
    "626:140": "atha khalvāyuṣmān śāradvatīputro bhagavantametadavocat-āścaryaṃ bhagavan yāvatpariśuddheyaṃ tathāgatasya parṣat saṃnipatitā |",
    "626:141": "paramāścaryaṃ bhagavan pariśuddheyaṃ tathāgatasya parṣat,",
    "626:142": "svayaṃbhūparṣadanavamṛdyaparṣad vajropamaparṣad acalākampyākṣobhyaparṣadiyaṃ bhagavan |",
    "626:143": "evamukte bhagavānāyuṣmantaṃ śāradvatīputrametadavocat-guṇāṃstvaṃ śāradvatīputra parṣadaḥ parikīrtayasi |",
    "626:144": "āha-na hyasyā bhagavan parṣado mayā śakyā guṇāḥ parikīrtayitum |",
    "626:145": "tatkasmāddhetoḥ ?",
    "626:146": "sumerukalpeyaṃ bhagavan parṣadanantaguṇasamanvāgatā |",
    "626:147": "bhagavānāha-evameva śāradvatīputra anantaguṇasamanvāgateyaṃ parṣat |",
    "626:148": "na hyasyāḥ parṣado guṇānāmantaḥ śakyo'dhigantuṃ samyaksaṃbuddhairapi,",
    "626:149": "prāgeva anyaiḥ satvaiḥ |",
    "626:150": "neyaṃ śāradvatīputra parṣattathāgatena saṃnipatitā,",
    "626:151": "nāpyasyāṃ tathāgatasya kiṃcidautsukyamāsīdvā |",
    "626:152": "svenaiva kuśalamūlena iyaṃ mama nāmadheyaṃ śrutvā parṣat saṃnipatitā |",
    "626:153": "nāsyāṃ parṣadi tathāgatena kaścidvyāpārito nāpyadhīṣṭaḥ |",
    "626:154": "svenaiva kuśalamūlenaite saṃcoditāḥ yadasyāṃ parṣadyāgatāḥ |",
    "626:155": "dharmataiṣā |",
    "626:156": "avaśyaṃ hi evaṃrūpāyāṃ dharmadeśanāyāmevaṃrūpāṇāṃ mahāsattvānāṃ saṃnipāto bhavati |",
    "626:157": "ye'pyanye śāradvatīputra buddhā bhagavantaḥ imaṃ sarvasaṃśayocchedanaṃ bodhisattvapiṭakaṃ saṃprakāśayiṣyanti,",
    "626:158": "teṣāmapyevaṃrūpaḥ parṣatsaṃnipāto bhaviṣyati,",
    "626:159": "evaṃrūpameva parṣanmaṇḍalamavaśyaṃ bhāvanīyamasyāṃ dharmadeśanāyām |",
    "626:160": "eṣā dharmateti ||",
    "626:161": "āryaprajñāpāramitāyāmānandaparivarto nāma dvitīyaḥ ||"
}