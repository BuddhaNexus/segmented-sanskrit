{
  "S04n306:0": "10 dharmameghā nāma daśamī bhūmiḥ |",
  "S04n306:1": "upakramagāthāḥ |",
  "S04n306:2": "eva śrutva caraṇamanuttamaṃ",
  "S04n306:3": "śuddhavāsanayutāḥ praharṣitāḥ |",
  "S04n306:4": "antarīkṣasthita prīṇitendriyāḥ",
  "S04n306:5": "pūjayanti sugataṃ tathāgatam || 1 ||",
  "S04n306:6": "bodhisattvanayutā acintiyā",
  "S04n306:7": "antarīkṣagatiprāptiharṣitāḥ |",
  "S04n306:8": "gandhamegha atulān manomayān",
  "S04n306:9": "dhūpayanti sattvakleśaghātinaḥ || 2 ||",
  "S04n306:10": "devarāja vaśavarti prīṇito",
  "S04n306:11": "antarīkṣa trisahasrakoṭibhiḥ |",
  "S04n306:12": "vastrakaiḥ samakarī sagauravā",
  "S04n306:13": "bhrāmayanti rucirān varān śatam || 3 ||",
  "S04n306:14": "apsarā bahava prīṇitendriyāḥ",
  "S04n306:15": "pūjayanti sugataṃ sagauravāḥ |",
  "S04n306:16": "tūryakoṭinayutāḥ pravāditā",
  "S04n306:17": "evarūpa ravuyukta rāvataḥ || 4 ||",
  "S04n306:18": "ekakṣetra sugato niṣaṇṇakaḥ",
  "S04n306:19": "sarvakṣetri pratibhāsa darśayī |",
  "S04n306:20": "kāyakoṭi vividhā manoramā",
  "S04n306:21": "dharmadhātuvipulān spharitvana || 5 ||",
  "S04n306:22": "ekaromu sugatasya raśmayo",
  "S04n306:23": "niścaranti jagakleśa śāmyati |",
  "S04n306:24": "śakyu (kṣetra-raja-dhātu'pi) kṣayī",
  "S04n306:25": "tasya raśmigaṇanā tvajānitum || 6 ||",
  "S04n306:26": "keci buddhavaralakṣaṇaṃ viduḥ",
  "S04n306:27": "paśyayanti varacakravartinaḥ |",
  "S04n306:28": "anyakṣetravaracarya uttamāṃ",
  "S04n306:29": "śodhayanti dvipadendra dṛśyate || 7 ||",
  "S04n306:30": "(tuṣitāyatanaprāpta nāyako)",
  "S04n306:31": "cyavamānu caṃkramāṇa dṛśyate |",
  "S04n306:32": "garbhaprāpta bahukṣetrakoṭiṣu",
  "S04n306:33": "jāyamāna kvaci kṣetra dṛśyate || 8 ||",
  "S04n306:34": "niṣkramanta jagahetu nāyako",
  "S04n306:35": "budhyamāna puna bodhimuttamām |",
  "S04n306:36": "(dharmacakravartanirvṛtāgato)",
  "S04n306:37": "dṛśyamāna buddhakṣetrakoṭiṣu || 9 ||",
  "S04n306:38": "māyakāra yatha vidyaśikṣito",
  "S04n306:39": "jīvikārtha bahukāya darśayī |",
  "S04n306:40": "tadva śāstu varaprajñaśikṣito",
  "S04n306:41": "sarvakāyabhinihartu (sattvana) || 10 ||",
  "S04n306:42": "śūnya śānta gatadharmalakṣaṇā",
  "S04n306:43": "antarīkṣasamaprāptadharmatām |",
  "S04n306:44": "buddhaśāstu paramārthatattvataṃ",
  "S04n306:45": "darśayī pravarabuddhagocaram || 11 ||",
  "S04n306:46": "yatha svabhāvu sugatānagocarā",
  "S04n306:47": "sarvasattva tatha prāpta dharmatām |",
  "S04n306:48": "lakṣalakṣa samalakṣa tādṛśā",
  "S04n306:49": "sarvadharma paramārthalakṣaṇāḥ || 12 ||",
  "S04n306:50": "ye tu jñāna sugatāna arthiṃke",
  "S04n306:51": "kalpakalpaparikalpavarjitam |",
  "S04n306:52": "bhāvabhāvasamabhāvabuddhayaḥ",
  "S04n306:53": "kṣipra bheṣyati nareśa uttamāḥ || 13 ||",
  "S04n306:54": "īdṛśān rutasahasrān bhaṇitva madhurasvarāḥ |",
  "S04n306:55": "marukanyā jinaṃ lokya tūṣṇībhūtāḥ śame ratāḥ || 14 ||",
  "S04n306:56": "prasannaṃ parṣadaṃ jñātvā mokṣacandro viśāradaḥ |",
  "S04n306:57": "vajragarbhaṃ tridhāpṛcchajjinaputraṃ viśāradam || 15 ||",
  "S04n306:58": "daśamī saṃkramantānāṃ kīdṛśaṃ guṇagocaram |",
  "S04n306:59": "nimittaprātihāryāṃśca sarvamākhyā(hi) parikrama || 16 ||",
  "S04n306:60": "atha khalu vajragarbho bodhisattvo daśadiśaṃ vyavalokya sarvāvatīṃ parṣadaṃ vyavalokya dharmadhātuṃ ca vyavalokayan sarvajñatācittotpādaṃ ca saṃvarṇayan bodhisattvaviṣayamādarśayan caryābalaṃ pariśodhayan sarvākārajñatāsaṃgrahamanuvyāharan sarvalokamalamapakarṣayan sarvajñajñānamupasaṃharan acintyajñānaniryūhamādarśayan bodhisattvaguṇān prabhāvayan evameva bhūmyarthaṃ prarūpayamāṇo buddhānubhāvena tasyāṃ velāyāmimā gāthā abhāṣata -",
  "S04n306:61": "upasaṃhāragāthāḥ |",
  "S04n306:62": "śamadamaniratānāṃ śāntadāntāśayānāṃ",
  "S04n306:63": "khagapathasadṛśānāmantarīkṣasamānām |",
  "S04n306:64": "khilamanavidhutānāṃ mārgajñāne sthitānāṃ",
  "S04n306:65": "śṛṇuta cariviśeṣān bodhisattvāna śreṣṭhān || 17 ||",
  "S04n306:66": "kuśalaśatasahasraṃ saṃciyā kalpakoṭyā",
  "S04n306:67": "buddhaśatasahasrān pūjayitvā maharṣīn |",
  "S04n306:68": "pratyayajinavaśīṃścāpūjayitvā anantān",
  "S04n306:69": "sarvajagatahitāyā jāyate bodhicittam || 18 ||",
  "S04n306:70": "vratatapatapitānāṃ kṣāntipāraṃgatānāṃ",
  "S04n306:71": "hiriśiricaritānāṃ puṇyajñānodgatānām |",
  "S04n306:72": "vipulagatimatīnāṃ buddhajñānāśayānāṃ",
  "S04n306:73": "daśabalasamatulyaṃ jāyate bodhicittam || 19 ||",
  "S04n306:74": "yāva jina triyadhvā pūjanārthāya pūjaṃ",
  "S04n306:75": "khagapathapariṇāmaṃ śodhanaṃ sarvakṣetram |",
  "S04n306:76": "samyaganugatārthe yāvatā sarvadharmān",
  "S04n306:77": "mokṣa jagata arthe jāyate bodhicittam || 20 ||",
  "S04n306:78": "pramuditasamutīnāṃ dānadharmāratānāṃ",
  "S04n306:79": "sakalajagahitārthe nityamevodyatānām |",
  "S04n306:80": "jinaguṇaniratānāṃ sattvarakṣāvratānāṃ",
  "S04n306:81": "tribhuvanahitakārye jāyate bodhicittam || 21 ||",
  "S04n306:82": "akuśalaviratānāṃ śuddhaśīlāvratānāṃ",
  "S04n306:83": "vrataniyamaratānāṃ śāntasaumyendriyāṇām |",
  "S04n306:84": "jinaśaraṇagatānāṃ bodhicaryāśayānāṃ",
  "S04n306:85": "tribhuvanahitasādhyaṃ jāyate bodhicittam || 22 ||",
  "S04n306:86": "anugatakuśalānāṃ kṣāntisauratyabhājāṃ",
  "S04n306:87": "viditaguṇarasānāṃ tyaktamānotsavānām |",
  "S04n306:88": "nihitaśubhamatīnāṃ dāntusaumyāśayānāṃ",
  "S04n306:89": "sakalahitavidhāne jāyate bodhicittam || 23 ||",
  "S04n306:90": "pracalitaśubhakāryā dhīravīryotsahā ye",
  "S04n306:91": "nikhilajanahitārthe prodyayāmāna siṃhāḥ |",
  "S04n306:92": "avirataguṇasādhyā nirjitakleśasaṃghā",
  "S04n306:93": "jhaṭiti manasi teṣāṃ jāyate bodhicittam || 24 ||",
  "S04n306:94": "susamavahitacittā dhvastamohāndhakārā",
  "S04n306:95": "vigalitamadamānā tyaktasaṃkliṣṭamārgāḥ |",
  "S04n306:96": "śamasukhaniratā ye tyaktasaṃsārasaṅgā",
  "S04n306:97": "jhaṭiti manasi teṣāṃ jāyate bodhicittam || 25 ||",
  "S04n306:98": "vimalakhasamacittā jñānavijñānavijñā",
  "S04n306:99": "nihatanamucimārā vāntakleśābhimānāḥ |",
  "S04n306:100": "jinapadaśaraṇasthā labdhatattvārthakā ye",
  "S04n306:101": "sapadi manasi teṣāṃ jāyate bodhicittam || 26 ||",
  "S04n306:102": "tribhuvanaśivasādhyopāyavijñānadhīrāḥ",
  "S04n306:103": "kalibalaparihāropāyavidyarddhimantaḥ |",
  "S04n306:104": "sugataguṇasamīhā ye ca puṇyānurāgāḥ",
  "S04n306:105": "sapadi manasi teṣāṃ jāyate bodhicittam || 27 ||",
  "S04n306:106": "tribhuvanahitakāmā bodhisaṃbhārapūrye",
  "S04n306:107": "praṇihitamanasā ye duṣkare'pi caranti |",
  "S04n306:108": "avirataśubhakarmaprodyatā bodhisattvāḥ",
  "S04n306:109": "sapadi manasi teṣāṃ jāyate bodhicittam || 28 ||",
  "S04n306:110": "daśabalaguṇakāmā bodhicaryānuraktā",
  "S04n306:111": "vijitakalibalaughāstyaktamānānuṣaṅgāḥ |",
  "S04n306:112": "anugataśubhamārgā labdhadharmārthakāmā",
  "S04n306:113": "jhaṭiti manasi teṣāṃ jāyate bodhicittam || 29 ||",
  "S04n306:114": "iti gaṇitaguṇāṃśā bodhicaryāścarantu",
  "S04n306:115": "jinapadapraṇidhānāḥ satsamṛddhiṃ labhantu |",
  "S04n306:116": "triguṇapariviśuddhā bodhicittaṃ labhantu",
  "S04n306:117": "triśaraṇapariśuddhā bodhisattvā bhavantu || 30 ||",
  "S04n306:118": "daśa pāramitāḥ pūrya daśabhūmīśvaro bhavet |",
  "S04n306:119": "bhūyo'pi kathyate hyetacchruṇutaivaṃ samāsataḥ || 31 ||",
  "S04n306:120": "bodhicittaṃ yadāsādya saṃpradānaṃ karoti yaḥ |",
  "S04n306:121": "tadā pramuditāṃ prāpto jambūdvīpeśvaro bhavet || 32 ||",
  "S04n306:122": "tatrasthaḥ pālayan sattvān yathecchāpratipādanaiḥ |",
  "S04n306:123": "svayaṃ dāne pratiṣṭhitvā parāṃścāpi niyojayet || 33 ||",
  "S04n306:124": "sarvān bodhau pratiṣṭhāpya saṃpūrṇā dānapāragaḥ |",
  "S04n306:125": "etaddharmānubhāvena saṃvaraṃ samupācaret || 34 ||",
  "S04n306:126": "samyakśīlaṃ samādhāya saṃvarakuśalī bhavet |",
  "S04n306:127": "tataḥ sa vimalāṃ prāptaścāturdvīpeśvaro bhavet || 35 ||",
  "S04n306:128": "tatrasthaḥ pālayan sattvān akuśalanivāraṇaiḥ |",
  "S04n306:129": "svayaṃ śīle pratiṣṭhitvā parāṃścāpi niyojayet || 36 ||",
  "S04n306:130": "sarvān bodhau pratiṣṭhāpya saṃpūrṇaśīlapāragaḥ |",
  "S04n306:131": "etaddharmavipākena kṣāntivratamupāśrayet || 37 ||",
  "S04n306:132": "samyakkṣāntivrataṃ dhṛtvā kṣāntibhṛtkuśalī bhavet |",
  "S04n306:133": "tataḥ prabhākarīprāptastrayastriṃśādhipo bhavet || 38 ||",
  "S04n306:134": "tatrasthaḥ pālayan sattvān kleśamārganivāraṇaiḥ |",
  "S04n306:135": "svayaṃ kṣāntivrate sthitvā parāṃścāpi niyojayet || 39 ||",
  "S04n306:136": "sattvān bodhau pratiṣṭhāpya kṣāntipāraṃgato bhavet |",
  "S04n306:137": "etatpuṇyavipākaiḥ sa vīryavratamupāśrayet || 40 ||",
  "S04n306:138": "samyagvīryaṃ samādhāya vīryabhṛt kuśalī bhavet |",
  "S04n306:139": "tataścārciṣmatīprāptaḥ suyāmādhipatirbhavet || 41 ||",
  "S04n306:140": "tatrasthaḥ pālayan sattvān kudṛṣṭisaṃnivāraṇaiḥ |",
  "S04n306:141": "samyagdṛṣṭau pratiṣṭhāpya bodhayitvā prayatnataḥ || 42 ||",
  "S04n306:142": "svayaṃ vīryavrate sthitvā parāṃścāpi niyojayet |",
  "S04n306:143": "sarvān bodhau pratiṣṭhāpya vīryapāraṃgato bhavet || 43 ||",
  "S04n306:144": "etatpuṇyavipākaiśca dhyānavrataṃ samāśrayet |",
  "S04n306:145": "sarvakleśān vinirjitya samādhisuṣṭhito bhavet || 44 ||",
  "S04n306:146": "samyag dhyānaṃ samādhāya samādhikuśalī bhavet |",
  "S04n306:147": "tataḥ sudurjayāprāptaḥ saṃtuṣitādhipo bhavet || 45 ||",
  "S04n306:148": "tatrasthaḥ pālayan sattvān tīrthyamārganivāraṇaiḥ |",
  "S04n306:149": "satyadharmaṃ pratiṣṭhāpya bodhayitvā prayatnataḥ || 46 ||",
  "S04n306:150": "svayaṃ dhyānavrate sthitvā parāṃścāpi niyojayet |",
  "S04n306:151": "sarvān bodhau pratiṣṭhāpya dhyānapāraṃgato bhavet || 47 ||",
  "S04n306:152": "etatpuṇyavipākaiśca prajñāvratamupāśrayet |",
  "S04n306:153": "sarvamārān vinirjitya prajñābhijñasamṛddhimān || 48 ||",
  "S04n306:154": "samyakprajñāṃ samādhāya svabhijñākuśalī bhavet |",
  "S04n306:155": "tataścābhimukhīprāptaḥ sunirmitādhipo bhavet || 49 ||",
  "S04n306:156": "tatrasthaḥ pālayan sattvān abhimānanivāraṇaiḥ |",
  "S04n306:157": "śūnyatāsu pratiṣṭhāpya bodhayitvā prayatnataḥ || 50 ||",
  "S04n306:158": "svayaṃ prajñāvrate sthitvā parāṃścāpi niyojayet |",
  "S04n306:159": "sarvān bodhau pratiṣṭhāpya prajñāpāraṃgato bhavet || 51 ||",
  "S04n306:160": "etatpuṇyavipākaiśca sa supāyavrataṃ caret |",
  "S04n306:161": "sarvaduṣṭān vinirjitya saddharmakuśalī bhavet || 52 ||",
  "S04n306:162": "sa supāyavidhānena sattvān bodhau niyojayet |",
  "S04n306:163": "tato dūraṃgamāprāpto vaśavartīśvaro bhavet || 53 ||",
  "S04n306:164": "tatrasthaḥ pālayan sattvānabhisamayabodhanaiḥ |",
  "S04n306:165": "bodhisattvaniyāmeṣu pratiṣṭhāpya prabodhayan || 54 ||",
  "S04n306:166": "tatropāye svayaṃ sthitvā parāṃścāpi niyojayet |",
  "S04n306:167": "sarvān bodhau pratiṣṭhāpya hyupāyapārago bhavet || 55 ||",
  "S04n306:168": "etatpuṇyānubhāvaiśca supraṇidhimupāśrayet |",
  "S04n306:169": "mithyādṛṣṭiṃ vinirjitya samyagdṛṣṭikṛtī budhaḥ || 56 ||",
  "S04n306:170": "supraṇihitacittena samyagbodhau pratiṣṭhitaḥ |",
  "S04n306:171": "tataścāpyacalāprāpto brahmā sāhasrikādhipaḥ || 57 ||",
  "S04n306:172": "tatrasthaḥ pālayan sattvān triyānasaṃpraveśanaiḥ |",
  "S04n306:173": "lokadhātuparijñāne pratiṣṭhāpya prabodhayan || 58 ||",
  "S04n306:174": "supraṇidhau svayaṃ sthitvā parāṃścāpi niyojayet |",
  "S04n306:175": "sarvān bodhau pratiṣṭhāpya praṇidhipārago bhavet || 59 ||",
  "S04n306:176": "etatpuṇyānusāraiśca balavratamupāśrayet |",
  "S04n306:177": "sarvaduṣṭān vinirjitya saṃbodhau kṛtaniścayaḥ || 60 ||",
  "S04n306:178": "samyagbalasamutsāhaiḥ sarvatīrthyān vinirjayet |",
  "S04n306:179": "tataḥ sādhumatīprāpto mahābrahmā bhavet kṛtī || 61 ||",
  "S04n306:180": "tatrasthaḥ pālayan sattvān buddhayānopadarśanaiḥ |",
  "S04n306:181": "sattvāśayaparijñāne pratiṣṭhāpya prabodhayan || 62 ||",
  "S04n306:182": "svayaṃ bale pratiṣṭhitvā paraṃścāpi niyojayet |",
  "S04n306:183": "sarvān bodhau pratiṣṭhāpya balapāraṃgato bhavet || 63 ||",
  "S04n306:184": "etatpuṇyavipākaiśca jñānavratamupāśrayet |",
  "S04n306:185": "caturmārān vinirjitya bodhisattvo guṇākaraḥ || 64 ||",
  "S04n306:186": "samyag jñānaṃ samāsādya saddharmakuśalī bhavet |",
  "S04n306:187": "dharmameghāṃ tataḥ prāpto maheśvaro bhavet kṛtī || 65 ||",
  "S04n306:188": "tatrasthaḥ pālayan sattvān sarvākārānubodhanaiḥ |",
  "S04n306:189": "sarvākāravare jñāne pratiṣṭhāpya prabodhayan || 66 ||",
  "S04n306:190": "svayaṃ jñāne pratiṣṭhitvā parāṃścāpi niyojayet |",
  "S04n306:191": "sarvān bodhau pratiṣṭhāpya jñānapāraṃgato bhavet || 67 ||",
  "S04n306:192": "etatpuṇyānubhāvaiśca daśabhūmīśvaro jinaḥ |",
  "S04n306:193": "sarvākāraguṇādhāraḥ sarvajño dharmarāḍ bhavet || 68 ||",
  "S04n306:194": "iti matvā bhavadbhiśca saṃbodhipadalabdhaye |",
  "S04n306:195": "daśapāramitāpūryai caritavyaṃ samāhitaiḥ || 69 ||",
  "S04n306:196": "tathā bodhiṃ śivāṃ prāpya caturmārān vijitya ca |",
  "S04n306:197": "sarvān bodhau pratiṣṭhāpya nirvṛtiṃ samavāpsyatha || 70 ||",
  "S04n306:198": "etatcchrutvā parijñāya caradhvaṃ bodhisādhane |",
  "S04n306:199": "nirvighnaṃ bodhimāsādya labhadhvaṃ saugatāṃ gatim || 71 ||"
}