{
  "S03n242:0": "19. bisa-jātakam",
  "S03n242:1": "pravivekasukharasajñānāṃ viḍambaneva vihiṃseva ca kāmāḥ pratikūlā bhavanti |",
  "S03n242:2": "tadyathānuśrūyate-",
  "S03n242:3": "bodhisattvaḥ kila kasmiṃścinmahati guṇaprakāśayaśasi vācyadoṣavirahite brāhmaṇakule janmaparigrahaṃ cakāra |",
  "S03n242:4": "tasya yatra kanīyāṃsaḥ ṣaḍapare bhrātarastadanurūpaguṇāḥ snehabahumānaguṇānnityānuguṇā babhūvuḥ,",
  "S03n242:5": "saptamī ca bhaginī |",
  "S03n242:6": "sa kṛtaśramaḥ sāṅgeṣu sopavedeṣu vedeṣu samadhigatavidyāyaśāḥ saṃmato jagati daivatavanmātāpitarau parayā bhaktyā paricarannācārya iva piteva tānbhrātṝnvidyāsu vinayannayavinayakuśalo gṛhamāvasati sma |",
  "S03n242:7": "sa kālakramānmātāpitroḥ kālakriyayā saṃvignahṛdayaḥ kṛtvā tayoḥ pretakṛtyāni vyatīteṣu śokamayeṣviva keṣucideva divaseṣu tānbhrātṝn saṃnipātyovāca-",
  "S03n242:8": "eṣa lokasya niyataḥ śokātivirasaḥ kramaḥ |",
  "S03n242:9": "saha sthitvāpi suciraṃ mṛtyunā yadviyojyate ||1 ||",
  "S03n242:10": "tatpravrajitumicchāmi śreyaḥślādhyena vartmanā |",
  "S03n242:11": "purā mṛtyuripurhanti gṛhasaṃraktameva mām ||2 ||",
  "S03n242:12": "yataḥ sarvāneva bhavataḥ sambodhayāmi |",
  "S03n242:13": "astyatra brāhmaṇakule dharmeṇa yathādhigatā vibhavamātrā |",
  "S03n242:14": "śakyamanayā vartitum |",
  "S03n242:15": "tatsarvaireva bhavadbhiḥ parasparaṃ snehagauravābhimukhaiḥ śīlasamudācāreṣvaśithilādarairvedādhyayanaparairmitrātithisvajanapraṇayavatsalairdhamaparāyaṇairbhūtva samyaggṛhamadhyāvastavyam |",
  "S03n242:16": "vinayaślāghibhirnityaṃ svādhyāyādhyayanodyataiḥ |",
  "S03n242:17": "pradānābhirataiḥ samyakparipālyo gṛhāśramaḥ ||3 ||",
  "S03n242:18": "evaṃ hi vaḥ syādyaśasaḥ samṛddhirdharmasya cārthasya sukhāspadasya |",
  "S03n242:19": "sukhāvagāhaśca paro'pi lokastadapramattā gṛhamāvaseta ||4 ||",
  "S03n242:20": "athāsya bhrātaraḥ pravrajyāsaṅkīrtanādviyogāśaṅkāvyathitamanasaḥ śokāśrudurdinamukhāḥ praṇamyainamūcuḥ--nārhatyatrabhavānpitṛviyogaśokaśalyavraṇamasaṃrūḍhameva no ghaṭṭayitumapareṇa duḥkhābhinipātakṣāreṇa |",
  "S03n242:21": "adyāpi tāvatpitṛśokaśalyakṣatāni rohanti na no manāṃsi |",
  "S03n242:22": "tatsādhvimāṃ saṃhara dhīra buddhiṃ mā naḥ kṣate kṣāramihopahārṣīḥ ||5 ||",
  "S03n242:23": "athākṣamaṃ vetsi gṛhānurāgaṃ śreyaḥpathaṃ vā vanavāsasaukhyam |",
  "S03n242:24": "asmānanāthānapahāya gehe kasmādvanaṃ vāñchasi gantumekaḥ ||6 ||",
  "S03n242:25": "tadyātrabhavato gatiḥ sāsmākam |",
  "S03n242:26": "vayamapi pravrajāma iti |",
  "S03n242:27": "bodhisattva uvāca-",
  "S03n242:28": "anabhyāsādvivekasya kāmarāgānuvartinaḥ |",
  "S03n242:29": "prapātamiva manyante pravrajyāṃ prāyaśo janāḥ ||7 ||",
  "S03n242:30": "iti mayā nigṛhya nābhihitāḥ stha pravrajyāśrayaṃ prati jānatāpi gṛhavanavāsaviśeṣam |",
  "S03n242:31": "tadetaccedabhirucitaṃ bhavatāmeva pravrajāma iti |",
  "S03n242:32": "te saptāpi bhrātaro bhaginyaṣṭamāḥ sphītaṃ gṛhavibhavāsāramaśrumukhaṃ ca mitrasvajanabandhuvargaṃ vihāya tāpasapravrajyayā pravrajitāḥ |",
  "S03n242:33": "tadanuraktahṛdayaścainānsahāya eko dāsī dāsaścānupravrajitāḥ |",
  "S03n242:34": "te'nyatarasminmahatyaraṇyāyatane jvalitamiva vikasitakamalavanaśobhayā vihasadiva ca phullakumudavanairanibhṛtamadhukaragaṇamamalanīlasalilaṃ mahatsaraḥ saṃniśritya praviviktamanojñāsu cchayādrumasamupagūḍhāsvasaṃnikṛṣṭaviniviṣṭāsu pṛthakpṛthakparṇaśālāsu vrataniyamaparā dhyānānuyuktamanaso vijahnaḥ |",
  "S03n242:35": "pañcame pañcame divase bodhisattvasamīpaṃ dharmaśravaṇārthamupajagmuḥ |",
  "S03n242:36": "sa caiṣāṃ dhyānopadeśapravṛttāṃ kāmādīnavadarśanīṃ saṃvejanīyāṃ pravivekasantoṣavarṇabahulāṃ kuhanalapanakausīdyādidoṣavigarhaṇīmupaśamaprasādapaddhatiṃ tāṃ tāṃ dharmyāṃ kathāṃ cakāra |",
  "S03n242:37": "sā cainān dāsī bahumānānurāgavaśā tathaiba paricacāra |",
  "S03n242:38": "sā tasmātsaraso bisānyuddhṛtya mahatsu padminīparṇeṣu śucau tīrapradeśe samānvinyasya ca bhāgānkāṣṭhasaṃghaṭṭanaśabdena kālaṃ nivedyāpakrāmati sma |",
  "S03n242:39": "tatasteṣāmṛṣīṇāṃ kṛtajapahomavidhīnāṃ yathāvṛddhamekaiko'bhigamya tato bisabhāgamekaikaṃ yathākramamādāya svasyāṃ svasyāṃ parṇaśālāyāṃ vidhivatparibhujya dhyānābhiyuktamatirvijahāra |",
  "S03n242:40": "ta evaṃ pravṛttā naiva parasparaṃ dadṛśuranyatra dharmaśravaṇakālāt |",
  "S03n242:41": "teṣāmevaṃvidhena niravadyena śīlavṛttasamudācāreṇa pravivekābhiratyā dhyānapravaṇamānasatayā ca sarvatra yaśaḥ samupaśrutya śakro devānāmindrastatparīkṣānimittaṃ tatrābhijagāma |",
  "S03n242:42": "taccaiṣāṃ dhyānābhimukhatvaṃ kukāryeṣvaprasaṅgamanutkaṇṭhāṃ praśamābhirāmaṃ cāvasthānamavekṣya sthirataraguṇasambhāvanastatparīkṣānimittamavahitamanā babhūva |",
  "S03n242:43": "anutsuko vanānteṣu vasañchamaparāyaṇaḥ |",
  "S03n242:44": "āropayati sādhūnāṃ guṇasambhāvanāṃ hṛdi ||8 ||",
  "S03n242:45": "atha dvipakalabhadaśanapāṇḍukomalāni samuddhṛtya prakṣālya ca bisāni marakataharitaprabheṣu padminīpatreṣu kamaladalakesaropahārālaṃkṛtānviracayya samānbhāgānkāṣṭhasaṃghaṭṭanaśabdena nivedya kālaṃ teṣāmṛṣīṇāmapasṛtāyāṃ tasyāṃ dāsyāṃ bodhisattvaparīkṣārthaṃ śakro devānāmindraḥ prathamameva bisabhāgamantardhāpayāmāsa |",
  "S03n242:46": "pravartane hi duḥkhasya tiraskāre sukhasya ca |",
  "S03n242:47": "dhairyaprayāmaḥ sādhūnāṃ visphuranniva gṛhyate ||9 ||",
  "S03n242:48": "atha bodhisattvo'bhigataḥ prathame bisabhāgasthāne bisabhāgavirahitaṃ padminīpatraṃ parivyākulīkṛtopahāramabhisamīkṣya gṛhītaḥ kenāpi me bisapratyaṃśa ityavadhṛtamatirapetacetaḥsaṃkṣobhasaṃrambhastata eva pratinivṛtya praviśya parṇaśālāyāṃ yathocitaṃ dhyānavidhimārebhe |",
  "S03n242:49": "vaimanasyaparihārthaṃ cetareṣāmṛṣīṇāṃ tamarthaṃ na nivedayāmāsa |",
  "S03n242:50": "itare tvasya bhrātaro nūnamanena gṛhītaḥ pratyaṃśa iti manyamānā yathocitāneva svānsvānanukrameṇa bisabhāgānādāya yathāsvaṃ parṇaśālāsu paribhujya dhyāyanti sma |",
  "S03n242:51": "evaṃ dvitīye tṛtīye caturthe pañcame ca divase śakrastasya taṃ bisapratyaṃśamupanidadhe |",
  "S03n242:52": "bodhisattvo'pi ca mahāsattvastathaiva niḥsaṃkṣobhapraśāntacitto babhūva |",
  "S03n242:53": "manaḥsaṃkṣobha eveṣṭo mṛtyurnāyuḥkṣayaḥ satām |",
  "S03n242:54": "jīvitārthe'pi nāyānti manaḥkṣobhamato budhāḥ ||10 ||",
  "S03n242:55": "athāparāhṇasamaye dharmaśravaṇārthamṛṣayaste yathocittaṃ bodhisattvasya parṇaśālāṃ samabhigatā dadṛśvāṃsaścainaṃ kṛśataraśarīraṃ parikṣāmakapolanayanaṃ parimlānavadanaśobhamasampūrṇasvaragāmbhīryaṃ parikṣīṇamapyaparikṣīṇadhairyapraśamaguṇamabhinavendupriyadarśanamupetyopacārapuraḥsaraṃ sasambhramāḥ kimidamiti kārśyanimittamenamapṛcchan |",
  "S03n242:56": "tebhyo bodhisattvastamarthaṃ yathānubhūtaṃ nivedayāmāsa |",
  "S03n242:57": "atha te tāpasāḥ parasparamīdṛśamanācāramasambhāvayantastatpīḍayā ca samupajātasaṃvegāḥ kaṣṭaṃ kaṣṭamityuktvā vrīḍāvanatavadanāḥ samatiṣṭhanta |",
  "S03n242:58": "śakraprabhāvācca samāvṛtajñānagativiṣayāḥ kuta idamiti na niścayamupajagmuḥ |",
  "S03n242:59": "atha bodhisattvasyānujo bhrātā svamāvegamātmaviśuddhiṃ ca pradarśayañchapathātiśayamimaṃ cakāra-",
  "S03n242:60": "samṛddhicihnābharaṇaṃ sa gehaṃ prāpnotu bhāryāṃ ca mano'bhirāmām |",
  "S03n242:61": "samagratāmetu ca putrapautrairbisāni te brāhmaṇa yo hyahārṣīt ||11 ||",
  "S03n242:62": "apara uvāca-",
  "S03n242:63": "mālāḥ srajaścandanamaṃśukāni bibhradvibhūṣāśca sutābhimṛṣṭāḥ |",
  "S03n242:64": "kāmeṣu tīvrāṃ sa karotvapekṣāṃ bisānyahārṣīddvijamukhya yaste ||12 ||",
  "S03n242:65": "apara uvāca-",
  "S03n242:66": "kṛṣyāśrayāvāptadhanaḥ kuṭumbī pramodamānastanayapralāpaiḥ |",
  "S03n242:67": "vayo'pyapaśyanramatāṃ sa gehe bisāni yaste sakṛdapyahārṣīt ||13 ||",
  "S03n242:68": "apara uvāca-",
  "S03n242:69": "narādhipairbhṛtyavinītaceṣṭairabhyarcyamāno natalolacūḍaiḥ |",
  "S03n242:70": "kṛtsnāṃ mahīṃ pātu sa rājavṛttyā lobhādahārṣīttava yo bisāni ||14 ||",
  "S03n242:71": "apara uvāca-",
  "S03n242:72": "purohitaḥ so'stu narādhipasya mantrādinā svastyayayena yuktaḥ |",
  "S03n242:73": "satkāramāpnotu tathā ca rājñastavāpi yo nāma bisānyahārṣīt ||15 ||",
  "S03n242:74": "apara uvāca-",
  "S03n242:75": "adhyāpakaṃ samyagadhītavedaṃ tapasvisambhāvanayā mahatyā |",
  "S03n242:76": "arcantu taṃ jānapadāḥ sametya biseṣu lubdho na guṇeṣu yaste ||16 ||",
  "S03n242:77": "sahāya uvāca-",
  "S03n242:78": "catuḥśataṃ grāmavaraṃ samṛddhaṃ labdhvā narendrādupayātu bhoktum |",
  "S03n242:79": "avītarāgo maraṇaṃ sa caitu lobhaṃ biseṣvapyajayanna yaste ||17 ||",
  "S03n242:80": "dāsa uvāca-",
  "S03n242:81": "sa grāmaṇīrastu sahāyamadhye strīnṛttagītairupalāpyamānaḥ |",
  "S03n242:82": "mā rājataśca vyasanāni labdha bisārthamātmārthamaśīśamadyaḥ ||18 ||",
  "S03n242:83": "bhaginyuvāca-",
  "S03n242:84": "vidyotamānāṃ bapuṣā śriyā ca patnītvamānīya narādhipastām |",
  "S03n242:85": "yoṣitsahasrāgrasarīṃ karotu yastvadvidhasyāpi bisānyahārṣīt ||19 ||",
  "S03n242:86": "dāsyuvāca-",
  "S03n242:87": "ekākinī sā samatītya sādhūnsvādūpabhoge praṇayaṃ karotu |",
  "S03n242:88": "satkāralabdhāṃ mudamudvahantī bisānyapaśyattava yā na dharmam ||20 ||",
  "S03n242:89": "atha tatra dharmaśravaṇārthaṃ samāgatāstadvanādhyuṣitā yakṣadviradavānarāstāṃ kathāmupaśrutya parāṃ vrīḍāṃ saṃvegaṃ copajagmuḥ |",
  "S03n242:90": "atha yakṣa ātmaviśuddhipradarśanārthamiti śapathameṣāṃ purataścakāra-",
  "S03n242:91": "āvāsikaḥ so'stu mahāvihāre kacaṅgalāyāṃ navakarmikaśca |",
  "S03n242:92": "ālokasandhiṃ divasaiḥ karotu yastvayyapi praskhalito bisārtham ||21 ||",
  "S03n242:93": "hastyuvāca-",
  "S03n242:94": "ṣaḍbhirdṛḍhaiḥ pāśaśataiḥ sa bandhaṃ prāpnotu ramyācca vanājjanāntam |",
  "S03n242:95": "tīkṣṇāṅkaśākarṣaṇajā rujaśca yaste muniśreṣṭha bisānyahārṣīt ||22 ||",
  "S03n242:96": "vānara uvāca--",
  "S03n242:97": "sa puṣpamālī trapughṛṣṭakaṇṭho yaṣṭayā hataḥ sarpamukhaṃ paraitu |",
  "S03n242:98": "vaikakṣyabaddhaśca vased gṛheṣu laulyādahārṣīttava yo bisāni ||23 ||",
  "S03n242:99": "atha bodhisattvastānsarvānevānunayavinītākṣaraṃ śāntigāmbhīryasūcakamityuvāca-",
  "S03n242:100": "yo naṣṭamityāha na cāsya naṣṭamiṣṭānsa kāmānadhigamya kāmam |",
  "S03n242:101": "upaitu gehāśrita eva mṛtyuṃ bhavatsu yaḥ śaṅkata īdṛśaṃ vā ||24 ||",
  "S03n242:102": "atha śakro devendrastena teṣāṃ kāmopabhogaprātikūlyasūcakena śapathātiśayena samutpāditavismayabahumānaḥ svenaiva vapuṣābhijvalatā tānṛṣīnabhigamya sāmarṣavaduvāca-mā tāvadbhoḥ |",
  "S03n242:103": "yatprāptiparyutsukamānasānāṃ sukhārthināṃ naiti manāṃsi nidrā |",
  "S03n242:104": "yānprāptumicchanti tapaḥśramaiśca tānkena kāmāniti kutsayadhve ||25 ||",
  "S03n242:105": "bodhisattva uvāca-anantādīnavā mārṣa kāmāḥ |",
  "S03n242:106": "saṃkṣepatastu śrūyatāṃ yadabhisamīkṣya kāmānna praśaṃsanti munayaḥ |",
  "S03n242:107": "kāmeṣu bandhamupayāti vadhaṃ ca lokaḥ",
  "S03n242:108": "śokaṃ klamaṃ bhayamanekavidhaṃ ca duḥkham |",
  "S03n242:109": "kāmārthameva ca mahīpatayaḥ patanti",
  "S03n242:110": "dharmopamardarabhasā narakaṃ paratra ||26 ||",
  "S03n242:111": "yatsauhṛdāni sahasā virasībhavanti",
  "S03n242:112": "yannītiśāṭhyamalinena pathā prayānti |",
  "S03n242:113": "kīrtyā viyogamasukhaiḥ parataśca yogaṃ",
  "S03n242:114": "yatprāpnuvanti nanu kāraṇamatra kāmāḥ ||27 ||",
  "S03n242:115": "iti hīnavimadhyamottamānāmiha cāmutra ca yadvadhāya kāmāḥ |",
  "S03n242:116": "kupitānbhujagānivātmakāmā munayastāniti śakra nāśrayante ||28 ||",
  "S03n242:117": "atha śakro devānāmindrastasya tadvacanaṃ yuktamityabhinandya tena caiteṣāmṛṣīṇāṃ māhātmyenābhiprasāditamanāstebhyaḥ svamaparādhamāviścakāra |",
  "S03n242:118": "guṇasambhāvanāvyaktiryatparīkṣyopalabhyate |",
  "S03n242:119": "mayā vinihitānyasmātparīkṣārthaṃ bisāni vaḥ ||29 ||",
  "S03n242:120": "tatsanāthaṃ jagaddiṣṭayā munibhistathyakīrtibhiḥ |",
  "S03n242:121": "viśuddhiḥ sthiracāritre tadetāni bisāni te ||30 ||",
  "S03n242:122": "ityuktvā tāni bisāni bodhisattvasya samupajahāra |",
  "S03n242:123": "atha bodhisattvastadasyāsamudācāradhāṣṭaryaṃ tejasvinibhṛtena vacasā pratyātideśa--",
  "S03n242:124": "na bāndhavā naiva vayaṃ sahāyā na te naṭā nāpi viḍambakāḥ smaḥ |",
  "S03n242:125": "kasminnavaṣṭabhya nu devarāja krīḍāpathenaivamṛṣīnupaiṣi ||31 ||",
  "S03n242:126": "ityukte śakro devendraḥ sasambhramāpāstakuṇḍalakirīṭavidyudbhāsuravadanaḥ sabahumānamabhipraṇamyainaṃ kṣamayāmāsa--",
  "S03n242:127": "uktaprayojanamidaṃ cāpalaṃ mama nirmama |",
  "S03n242:128": "pitevācārya iva ca kṣantumarhati tadbhavān ||32 ||",
  "S03n242:129": "nimīlitajñānabilocanānāṃ svabhāva eṣa skhalituṃ same'pi |",
  "S03n242:130": "kṣamāṃ ca tatrātmavatāṃ prapattumato'pyadaścetasi mā sma kārṣīḥ ||33 ||",
  "S03n242:131": "iti kṣamayitvā śakrastatraivāntardadhe |",
  "S03n242:132": "tadevaṃ pravivekasukharasajñānāṃ viḍambaneva vihiṃseva ca kāmāḥ pratikūlā bhavanti |",
  "S03n242:133": "[taccedaṃ jātakaṃ bhagavānvyākārṣīt-",
  "S03n242:134": "ahaṃ śāradvatīputro maudgalyāyanakāśyapau |",
  "S03n242:135": "pūrṇāniruddhāvānanda ityāsurbhrātarastadā ||34 ||",
  "S03n242:136": "bhaginyutpalavarṇāsīddāsī kubjottarābhavat |",
  "S03n242:137": "citro gṛhapatirdāso yakṣaḥ sātāgiristadā ||35 ||",
  "S03n242:138": "pārileyo'bhavannāgo madhudātaiva vānaraḥ |",
  "S03n242:139": "kālodāyī ca śakro'bhūddhāryatāmiti jātakam ||36 ||]",
  "S03n242:140": "iti bisa-jātakamekonaviṃśatitamam |"
}