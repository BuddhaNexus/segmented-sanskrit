{
  "SA10n1016:0": "2",
  "SA10n1016:1": "gatāgataparīkṣā dvitīyaṃ prakaraṇam |",
  "SA10n1016:2": "gataṃ na gamyate tāvadagataṃ naiva gamyate |",
  "SA10n1016:3": "gatāgatavinirmuktaṃ gamyamānaṃ na gamyate ||1 ||",
  "SA10n1016:4": "ceṣṭā yatra gatistatra gamyamāne ca sā yataḥ |",
  "SA10n1016:5": "na gate nāgate ceṣṭā gamyamāne gatistataḥ ||2 ||",
  "SA10n1016:6": "gamyamānasya gamanaṃ kathaṃ nāmopapatsyate |",
  "SA10n1016:7": "gamyamāne dvigamanaṃ yadā naivopapadyate ||3 ||",
  "SA10n1016:8": "gamyamānasya gamanaṃ yasya tasya prasajyate |",
  "SA10n1016:9": "ṛte gatergamyamānaṃ gamyamānaṃ hi gamyate ||4 ||",
  "SA10n1016:10": "gamyamānasya gamane prasaktaṃ gamanadvayam |",
  "SA10n1016:11": "yena tadgamyamānaṃ ca yaccātra gamanaṃ punaḥ ||5 ||",
  "SA10n1016:12": "dvau gantārau prasajyete prasakte gamanadvaye |",
  "SA10n1016:13": "gantāraṃ hi tiraskṛtya gamanaṃ nopapadyate ||6 ||",
  "SA10n1016:14": "gantāraṃ cettiraskṛtya gamanaṃ nopapadyate |",
  "SA10n1016:15": "gamane'sati gantātha kuta eva bhaviṣyati ||7 ||",
  "SA10n1016:16": "gantā na gacchati tāvadagantā naiva gacchati |",
  "SA10n1016:17": "anyo ganturagantuśca kastṛtīyo hi gacchati ||8 ||",
  "SA10n1016:18": "gantā tāvadgacchatīti kathamevopapatsyate |",
  "SA10n1016:19": "gamanena vinā gantā yadā naivopapadyate ||9 ||",
  "SA10n1016:20": "pakṣo gantā gacchatīti yasya tasya prasajyate |",
  "SA10n1016:21": "gamanena vinā gantā ganturgamanamicchataḥ ||10 ||",
  "SA10n1016:22": "gamane dve prasajyete gantā yadyuta gacchati |",
  "SA10n1016:23": "ganteti cocyate yena gantā san yacca gacchati ||11 ||",
  "SA10n1016:24": "gate nārabhyate gantuṃ gataṃ nārabhyate'gate |",
  "SA10n1016:25": "nārabhyate gamyamāne gantumārabhyate kuha ||12 ||",
  "SA10n1016:26": "na pūrvaṃ gamanārambhādgamyamānaṃ na vā gatam |",
  "SA10n1016:27": "yatrārabhyeta gamanamagate gamanaṃ kutaḥ ||13 ||",
  "SA10n1016:28": "gataṃ kiṃ gamyamānaṃ kimagataṃ kiṃ vikalpyate |",
  "SA10n1016:29": "adṛśyamāna ārambhe gamanasyaiva sarvathā ||14 ||",
  "SA10n1016:30": "gantā na tiṣṭhati tāvadagantā naiva tiṣṭhati |",
  "SA10n1016:31": "anyo ganturagantuśca kastṛtīyo'tha tiṣṭhati ||15 ||",
  "SA10n1016:32": "gantā tāvattiṣṭhatīti kathamevopapatsyate |",
  "SA10n1016:33": "gamanena vinā gantā yadā naivopapadyate ||16 ||",
  "SA10n1016:34": "na tiṣṭhati gamyamānānna gatānnāgatādapi |",
  "SA10n1016:35": "gamanaṃ saṃpravṛttiśca nivṛttiśca gateḥ samā ||17 ||",
  "SA10n1016:36": "yadeva gamanaṃ gantā sa eveti na yujyate |",
  "SA10n1016:37": "anya eva punargantā gateriti na yujyate ||18 ||",
  "SA10n1016:38": "yadeva gamanaṃ gantā sa eva hi bhavedyadi |",
  "SA10n1016:39": "ekībhāvaḥ prasajyeta kartuḥ karmaṇa eva ca ||19 ||",
  "SA10n1016:40": "anya eva punargantā gateryadi vikalpyate |",
  "SA10n1016:41": "gamanaṃ syādṛte ganturgantā syādgamanādṛte ||20 ||",
  "SA10n1016:42": "ekībhāvena vā siddhirnānābhāvena vā yayoḥ |",
  "SA10n1016:43": "na vidyate, tayoḥ siddhiḥ kathaṃ nu khalu vidyate ||21 ||",
  "SA10n1016:44": "gatyā yayocyate gantā gatiṃ tāṃ sa na gacchati |",
  "SA10n1016:45": "yasmānna gatipūrvo'sti kaścitkiṃciddhi gacchati ||22 ||",
  "SA10n1016:46": "gatyā yayocyate gantā tato'nyāṃ sa na gacchati |",
  "SA10n1016:47": "gatī dve nopapadyete yasmādeke pragacchati ||23 ||",
  "SA10n1016:48": "sadbhūto gamanaṃ gantā triprakāraṃ na gacchati |",
  "SA10n1016:49": "nāsadbhūto'pi gamanaṃ triprakāraṃ sa gacchati ||24 ||",
  "SA10n1016:50": "gamanaṃ sadasadbhūtastriprakāraṃ na gacchati |",
  "SA10n1016:51": "tasmādgatiśca gantā ca gantavyaṃ ca na vidyate ||25 ||"
}