{
  "S04n507:0": "tathāgatakāyanirdeśaparivartaḥ |",
  "S04n507:1": "atha khalu bhagavāṃścandraprabhaṃ kumārabhūtamāmantrayate sma-tasmāt tarhi kumāra bodhisattvena mahāsattvena kāye'nadhyavasitena jīvite nirapekṣeṇa bhavitavyam |",
  "S04n507:2": "tat kasya hetoḥ ?",
  "S04n507:3": "kāyajīvitādhyavasānahetorhi kumāra akuśaladharmābhisaṃskāro bhavati |",
  "S04n507:4": "tasmāttarhi kumāra bodhisattvena mahāsattvena na rūpakāyatastathāgataḥ prajñātavyaḥ |",
  "S04n507:5": "tat kasya hetoḥ ?",
  "S04n507:6": "dharmakāyā hi buddhā bhagavanto dharmakāyaprabhāvitāśca na rūpakāyaprabhāvitāḥ |",
  "S04n507:7": "tasmāttarhi kumāra bodhisattvena mahāsattvena tathāgatakāyaṃ prārthayitukāmena tathāgatakāyaṃ jñātukāmena ayaṃ samādhirudgrahītavyaḥ paryavāptavyo dhārayitavyo vācayitavyaḥ pravartitavyaḥ uddeṣṭavyaḥ svādhyātavyo vācayitavyo bhāvanāyogamanuyuktena bhavitavyam parebhyaśca vistareṇa saṃprakāśayitavyaḥ |",
  "S04n507:8": "tatra kumāra tathāgatasya kāyaḥ śatapuṇyanirjātayā buddhyānekārthanirdeśo dharmanirjātaḥ ānimittaḥ sarvanimittāpagato gambhīraḥ apramāṇaḥ apramāṇadharmaḥ ānimittasvabhāvaḥ sarvanimittavibhāvitaḥ |",
  "S04n507:9": "acalo'pratiṣṭhito'tyantākāśasvabhāvo'dṛśyaścakṣuḥpathasamatikrānto dharmakāyaḥ prajñātavyaḥ |",
  "S04n507:10": "acintyaḥ cittabhūmivigataḥ sukhaduḥkhāviprakampyaḥ sarvaprapañcasamatikrānto'nirdeśyo'niketo buddhajñānaṃ prārthayitukāmānāṃ ghoṣapathasamatikrāntaḥ sasāro rāgasamatikrāntaḥ abhedyo doṣapathasamatikrānto dṛḍho mohapathasamatikrānto nirdiṣṭaḥ |",
  "S04n507:11": "śūnyatānirdeśena ajāto jātisamatikrāntaḥ anāsravaḥ vipākasamatikrāntaḥ nityo vyāhāreṇa |",
  "S04n507:12": "vyavahāraśca śūnyaḥ nirviśeṣo nirvāṇena,",
  "S04n507:13": "nirvṛtaḥ śabdena,",
  "S04n507:14": "śānto ghoṣeṇa,",
  "S04n507:15": "sāmānyaḥ saṃketena,",
  "S04n507:16": "saṃketaḥ paramārthena,",
  "S04n507:17": "paramārtho bhūtavacanena |",
  "S04n507:18": "śītalo niṣparidānaḥ animittaḥ amanyitaḥ aninditaḥ aprapañcitaḥ-alpaśabdo nirdeśena |",
  "S04n507:19": "aparyanto varṇanirdeśena,",
  "S04n507:20": "mahābhijñāparikarmanirjātaḥ asmṛtitaḥ avidūre mahābhijñāparikarmanirdeśena |",
  "S04n507:21": "ayamucyate kumāra tathāgatakāya iti ||",
  "S04n507:22": "atha khalu bhagavāṃstasyāṃ velāyāmimā gāthā abhāṣata-",
  "S04n507:23": "ya icche lokanāthasya kāyaṃ jānitumīdṛśam |",
  "S04n507:24": "imaṃ samādhiṃ bhāvitvā kāyaṃ buddhasya jñāsyati || 1 ||",
  "S04n507:25": "puṇyanirjātu buddhasya kāyaḥ śuddhaḥ prabhāsvaraḥ |",
  "S04n507:26": "sameti so'ntarīkṣeṇa nānātvaṃ nāsya labhyate || 2 ||",
  "S04n507:27": "yādṛśā bodhirbuddhasya lakṣaṇāni ca tādṛśāḥ |",
  "S04n507:28": "yādṛśā lakṣaṇāstasya kāyastasya hi tādṛśaḥ || 3 ||",
  "S04n507:29": "saṃbodhilakṣaṇaḥ kāyo buddhakṣetraṃ hi tādṛśam |",
  "S04n507:30": "balā vimokṣā dhyānāni sarve te'pyekalakṣaṇāḥ || 4 ||",
  "S04n507:31": "evaṃ saṃbhavu buddhānāṃ lokanāthāna īdṛśaḥ |",
  "S04n507:32": "na jātu kenacicchakyaṃ paśyituṃ māṃsacakṣuṣā || 5 ||",
  "S04n507:33": "bahū evaṃ pravakṣyanti dṛṣṭo me lokanāyakaḥ |",
  "S04n507:34": "suvarṇavarṇaḥ kāyena sarvalokaṃ prabhāsati || 6 ||",
  "S04n507:35": "adhiṣṭhānena buddhānāmanubhāvādvikurvitaiḥ |",
  "S04n507:36": "yenāsau dṛśyate kāyo lakṣaṇehi vicitritaḥ || 7 ||",
  "S04n507:37": "ārohapariṇāhena kāyo buddhasya darśitaḥ |",
  "S04n507:38": "na ca pramāṇaṃ kāyasya labdhaṃ tena acintiyaḥ || 8 ||",
  "S04n507:39": "yadi pramāṇaṃ labhyeta kāyo buddhasya ettakaḥ |",
  "S04n507:40": "nirviśeṣo bhavecchāstā devaiśca manujairapi || 9 ||",
  "S04n507:41": "samāhitasya cittasya vipāko'pi tallakṣaṇaḥ |",
  "S04n507:42": "tallakṣaṇaṃ nāmarūpaṃ śuddhaṃ bhoti prabhāsvaram || 10 ||",
  "S04n507:43": "na caiṣa kenacijjātu samādhiḥ śāntu bhāvitaḥ |",
  "S04n507:44": "yatheha lokanāthena kalpakoṭyo niṣevitaḥ || 11 ||",
  "S04n507:45": "bahubhiḥ śukladharmaiśca samādhirjanito'pyayam |",
  "S04n507:46": "samādherasya vaipulyāt kāyo mahyaṃ na dṛśyate || 12 ||",
  "S04n507:47": "yasya vo yādṛśaṃ cittaṃ nāmarūpaṃ pi tādṛśam |",
  "S04n507:48": "niḥsvabhāvasya cittasya nāmarūpaṃ vilakṣaṇam || 13 ||",
  "S04n507:49": "yasya codārasaṃjñādi nāmarūpasmi vartate |",
  "S04n507:50": "visabhāgāya saṃjñāya udāraṃ cittu jāyate || 14 ||",
  "S04n507:51": "yasya co mṛdukī saṃjñā nāmarūpasmi vartate |",
  "S04n507:52": "agṛdhraṃ nāmarūpasmi cittaṃ bhoti prabhāsvaram || 15 ||",
  "S04n507:53": "smarāmī pūrvajātīṣu asaṃkhyeyeṣu saptasu |",
  "S04n507:54": "tisro me pāpikāḥ saṃjñā naivotpannāḥ kadācana || 16 ||",
  "S04n507:55": "anāsravaṃ ca me cittaṃ kalpakoṭyo hyacintiyāḥ |",
  "S04n507:56": "karomi cārthaṃ sattvānāṃ na ca me kāyu dṛśyate || 17 ||",
  "S04n507:57": "yathā ca yasya bhāvehi vimuktaṃ bhoti mānasam |",
  "S04n507:58": "na tasya tehi bhāvehi bhūyo bhoti samāgamaḥ || 18 ||",
  "S04n507:59": "vimuktaṃ mama vijñānaṃ sarvabhāvehi sarvaśaḥ |",
  "S04n507:60": "svabhāvo jñātu cittasya bhūyo jñānaṃ pravartate || 19 ||",
  "S04n507:61": "kṣetrakoṭīsahasrāṇi gacchanti mama nirmitāḥ |",
  "S04n507:62": "kurvanti cārthaṃ sattvānāṃ yatra kāyo na labhyate || 20 ||",
  "S04n507:63": "alakṣaṇo nirnimitto yathaiva gaganaṃ tathā |",
  "S04n507:64": "kāyo nirabhilāpyo me durvijñeyo nidarśitaḥ || 21 ||",
  "S04n507:65": "dharmakāyo mahāvīro dharmeṇa kāya nirjito |",
  "S04n507:66": "na jātu rūpakāyeṇa śakyaṃ prajñāpituṃ jino || 22 ||",
  "S04n507:67": "kathānirdeśu yasyaitaṃ śrutvā prītirbhaviṣyati |",
  "S04n507:68": "na tasya māraḥ pāpīyānavatāraṃ labhiṣyati || 23 ||",
  "S04n507:69": "śrutvā ca dharmaṃ gambhīraṃ yasya trāso na bheṣyati |",
  "S04n507:70": "na cāsau jīvitārthāya buddhabodhiṃ pratikṣipet || 24 ||",
  "S04n507:71": "bhūtakoṭīsahasrāṇāṃ bhūtanirdeśa jñāsyati |",
  "S04n507:72": "ālokabhūto lokānāṃ yena yena gamiṣyati || 25 ||",
  "S04n507:73": "tatra kumāra tathāgatasya kāyo nimittakarmaṇāpi na sukaraṃ jñātum |",
  "S04n507:74": "nīlo vā nīlavarṇo vā nīlanidarśano vā nīlanirbhāso vā |",
  "S04n507:75": "pīto vā pītavarṇo vā pītanidarśano vā pītanirbhāso vā |",
  "S04n507:76": "lohito vā lohitavarṇo vā lohitanidarśano vā lohitanirbhāso vā |",
  "S04n507:77": "avadāto vā avadātavarṇo vā avadātanidarśano vā avadātanirbhāso vā |",
  "S04n507:78": "mañjiṣṭho vā mañjiṣṭhavarṇo vā mañjiṣṭhanidarśano vā mañjiṣṭhanirbhāso vā |",
  "S04n507:79": "sphaṭiko vā sphaṭikavarṇo vā sphaṭikanidarśano vā sphaṭikanirbhāso vā |",
  "S04n507:80": "āgneyo vā agnivarṇo vā agninidarśano vā agninirbhāso vā |",
  "S04n507:81": "sarpirmaṇḍopamo vā sarpirvarṇo vā sarpirnidarśano vā sarpirnirbhāso vā |",
  "S04n507:82": "sauvarṇo vā suvarṇavarṇo vā suvarṇanidarśano vā suvarṇanirbhāso vā |",
  "S04n507:83": "vaidūryo vā vaidūryavarṇo vā vaidūryanidarśano vā vaidūryanirbhāso vā |",
  "S04n507:84": "vidyudvā vā vidyudvarṇo vā vidyunnidarśano vā vidyunnirbhāso vā |",
  "S04n507:85": "brahmo vā brahmavarṇo vā brahmanidarśano vā brahmanirbhāso vā |",
  "S04n507:86": "devo vā devavarṇo vā devanidarśano vā devanirbhāso vā |",
  "S04n507:87": "iti hi kumāra tathāgatasya kāyaḥ śuddhaḥ sarvanimittairapyacintyaḥ apyacintyanirdeśo rūpakāyapariniṣpattyā |",
  "S04n507:88": "na sukaraṃ sadevakenāpi lokena kāyasya pramāṇamudgrahītumanyatra sarvākārairacintyaḥ aprameyaḥ ||",
  "S04n507:89": "atha khalu bhagavāṃstasyāṃ velāyāmimā gāthā abhāṣata -",
  "S04n507:90": "yadrajo lokadhātūṣu pāṃsusaṃjñānidarśanam |",
  "S04n507:91": "utsahradataḍāgeṣu samudreṣu ca yajjalam |",
  "S04n507:92": "na teṣāṃ labhyate anto ettakā paramāṇavaḥ || 26 ||",
  "S04n507:93": "samudrādvālakoṭībhirmātuṃ śakyaṃ jalaṃ bhavet |",
  "S04n507:94": "na tulyā lokanāthena upamā saṃprakāśitā |",
  "S04n507:95": "jalabindavo'prameyāstathaiva paramāṇavaḥ || 27 ||",
  "S04n507:96": "paśmāmyekasya sattvasya tato bahutarānaham |",
  "S04n507:97": "adhimukticittotpādo naikakāle prajānitum || 28 ||",
  "S04n507:98": "ye mayā ātmabhāvasya bhūtavarṇā nidarśitāḥ |",
  "S04n507:99": "sarvasattvādhimuktāstāneteṣāmupamākṣamāḥ || 29 ||",
  "S04n507:100": "nimittakarmaṇā caiva varṇanirbhāsa īdṛśaḥ |",
  "S04n507:101": "śakyaṃ jānituṃ buddhasya viśeṣo hīdṛśo mama || 30 ||",
  "S04n507:102": "nimittāpagatā buddhā dharmakāyaprabhāvitāḥ |",
  "S04n507:103": "gambhīrāścāprameyāśca tena buddhā acintiyāḥ || 31 ||",
  "S04n507:104": "acintiyasya buddhasya buddhakāyo'pyacintiyaḥ |",
  "S04n507:105": "acintiyā hi te kāyā dharmakāyaprabhāvitāḥ || 32 ||",
  "S04n507:106": "cittenāpi na buddhānāṃ kāyaścintayituṃ kṣamaḥ |",
  "S04n507:107": "tathā hi tasya kāyasya pramāṇaṃ nopalabhyate || 33 ||",
  "S04n507:108": "aprameyā hi te dharmāḥ kalpakoṭyo niṣevitāḥ |",
  "S04n507:109": "teno acintiyaḥ kāyo nirvṛto me prabhāsvaraḥ || 34 ||",
  "S04n507:110": "agrāhyaḥ sarvasattvehi na pramāṇehi gṛhyate |",
  "S04n507:111": "tathā hi kāyo buddhasya apramāṇo hyacintiyaḥ || 35 ||",
  "S04n507:112": "apramāṇehi dharmehi pramāṇaṃ tatra kalpitam |",
  "S04n507:113": "akalpitehi dharmehi buddho'pyevamakalpitaḥ || 36 ||",
  "S04n507:114": "pramāṇaṃ kalpamākhyāto apramāṇamakalpitam |",
  "S04n507:115": "akalpyaḥ kalpāpagatastena buddho acintiyaḥ || 37 ||",
  "S04n507:116": "apramāṇaṃ yathākāśaṃ mātuṃ śakyaṃ na kenacit |",
  "S04n507:117": "tathaiva kāyu buddhasya ākāśasamasādṛśaḥ || 38 ||",
  "S04n507:118": "ye kāyamevaṃ jānanti buddhānāṃ te jinātmajāḥ |",
  "S04n507:119": "te'pi buddhā bhaviṣyanti lokanāthā acintiyāḥ || 39 ||",
  "S04n507:120": "iti śrīsamādhirāje tathāgatakāyanirdeśaparivarto nāma dvāviṃśatitamaḥ ||"
}