{
    "1103:0": "6 kṣāntipāramitā nāma ṣaṣṭhaḥ paricchedaḥ|",
    "1103:1": "tadevaṃ bahudhā śīlaviśuddhiṃ pratipādya ātmabhāvādīnāṃ rakṣāṃ śuddhiṃ pratipādya śubhaviśuddhiṃ pratipādayitum, yaccoktam-",
    "1103:2": "kṣameta śrutameṣeta saṃśrayeta vanaṃ tataḥ|",
    "1103:3": "samādhānāya yujyeta bhāvayedaśubhādikam||",
    "1103:4": "[śikṣā. sa. kārikā-20]",
    "1103:5": "ityetacca abhidhātumupakramate sarvamityādinā-",
    "1103:6": "sarvametatsucaritaṃ dānaṃ sugatapūjanam|",
    "1103:7": "kṛtaṃ kalpasahasrairyatpratighaḥ pratihanti tat||1||",
    "1103:8": "sarvametaditi śīlasaṃvarasamādānaprasūtam|",
    "1103:9": "sucaritaṃ kuśalaṃ karma|",
    "1103:10": "dānaṃ trividham|",
    "1103:11": "sāmānyena sugatapūjanamapi trividham|",
    "1103:12": "kṛtam upārjitamanekaiḥ kalpasahasrairyat tat sarvaṃ pratighaḥ sattvavidveṣaḥ pratihanti nirdahati bahnilava iva tṛṇasaṃghātam||",
    "1103:13": "āryamañjuśrīvikrīḍitasūtre cāha-pratighaḥ pratigha iti mañjuśrīḥ kalpaśatopacitaṃ kuśalaṃ pratihanti,",
    "1103:14": "tenocyate pratigha iti||",
    "1103:15": "āryasarvāstivādinā paṭhyate-paśyatha bhikṣava etaṃ bhikṣuṃ keśanakhastūpe sarvāṅgena praṇipatya cittamabhiprasādayantam ?",
    "1103:16": "evaṃ bhadanta|",
    "1103:17": "anena bhikṣavo bhikṣuṇā yāvatī bhūmirākrāntā,",
    "1103:18": "adhaścaturaśītiyojanasahasrāṇi,",
    "1103:19": "yāvat kāñcanavajramaṇḍalāntare yāvantyo vālikāḥ,",
    "1103:20": "tāvantyanena bhikṣuṇā cakravartirājyasahasrāṇi paribhoktavyāni|",
    "1103:21": "yāvat|",
    "1103:22": "athāyuṣmānupāliryena bhagavāṃstenāñjaliṃ praṇamya bhagavantametadavocat-yaduktaṃ bhagavatā asya bhikṣorevaṃ mahānti kuśalamūlāni|",
    "1103:23": "kutremāni bhagavan kuśalāni tanutvaṃ parikṣayaṃ paryādānaṃ gacchanti?",
    "1103:24": "nāhamupāle evaṃ kṣatimupahatiṃ ca samanupaśyāmi yathā sabrahmacārī sabrahmacāriṇo'ntike duṣṭacittamutpādayati|",
    "1103:25": "tatropāle imāni mahānti kuśalamūlāni tanutvaṃ parikṣayaṃ paryādānaṃ gacchanti|",
    "1103:26": "tasmāttarhi upāle evaṃ śikṣitavyaṃ yaddagdhasthūṇāyāmapi cittaṃ na pradūṣayiṣyāmaḥ,",
    "1103:27": "prāgeva savijñānake kāye iti||",
    "1103:28": "ata evāha-",
    "1103:29": "na ca dveṣasamaṃ pāpaṃ na ca kṣāntisamaṃ tapaḥ|",
    "1103:30": "tasmātkṣāntiṃ prayatnena bhāvayedvividhairnayaiḥ||2||",
    "1103:31": "na ca dveṣeṇa samaṃ pāpamaśubhaṃ puṇyābhibhavaheturasti|",
    "1103:32": "na ca kṣāntyā titikṣayā samaṃ tulyaṃ tapaḥ|",
    "1103:33": "sumahatpariśramasādhyatvāt sukṛtam|",
    "1103:34": "yata evam, tasmāt kṣāntiṃ kṣamāṃ sarvatātparyeṇa bhavayedabhyaset|",
    "1103:35": "vividhairnānāprakārairupāyairvakṣyamāṇaiḥ||",
    "1103:36": "dṛṣṭadharma eva dveṣasya doṣān vṛttatrayeṇopadarśayannāha-",
    "1103:37": "manaḥ śamaṃ na gṛhṇāti na prītisukhamaśrute|",
    "1103:38": "na nidrāṃ na dhṛtiṃ yāti dveṣaśalye hṛdi sthite||3||",
    "1103:39": "pūjayatyarthamānauryān ye'pi cainaṃ samāśritāḥ|",
    "1103:40": "te'pyanaṃ hantumicchanti svāminaṃ dveṣadurbhagam||4||",
    "1103:41": "suhṛdo'pyudvijante'smād dadāti na ca sevyate|",
    "1103:42": "saṃkṣepānnāsti tatkiṃcit krodhano yena susthitaḥ||5||",
    "1103:43": "śamaṃ praśamaṃ na gṛhṇāti nāśrayate|",
    "1103:44": "anupaśānta eva sadā dveṣānalaprajvalitatvāt na prītisukhaṃ saumanasyasukhamaśnute āpnoti,",
    "1103:45": "tenaivākrāntatvāt|",
    "1103:46": "na nidrāṃ na dhṛtiṃ cittasukhaṃ labhate kāyacittasaṃtāpakāriṇi dveṣaśalye hṛdayanivāsini|",
    "1103:47": "pūjayati satkaroti lābhasatkārairyān|",
    "1103:48": "ye'pi cānujīvinaḥ,",
    "1103:49": "evaṃ dveṣiṇaṃ svāminamapakartumicchanti|",
    "1103:50": "kimiti ? dveṣadurbhagam apriyamiti hetupadametat|",
    "1103:51": "suhṛdo bhitrāṇyapi udvijante uttrasanti asmād dveṣiṇaḥ|",
    "1103:52": "dānonmukho'pi bhṛtyavargairna sevyate nopagamyate|",
    "1103:53": "kiṃ bahunā ? idamiha saṃkṣepeṇāvadhāryatām-nāsti tadupaśamakāraṇaṃ kiṃcidyena kopanaḥ sukhaṃ labheta||",
    "1103:54": "cittasya karkaśāvasthā dveṣaḥ|",
    "1103:55": "tasyodbhūtavṛttistu krodhaḥ,",
    "1103:56": "yadvaśāt daṇḍādigrahaṇaṃ kriyate|",
    "1103:57": "iti anayorbhede'pi dvayorapi parihartavyatayā abhedenaiva nirdeśaḥ||",
    "1103:58": "evamiha dṛṣṭadharme'pi dveṣadoṣānavagamya tatparityāgāya yatnavatā bhavitavyamityāha-",
    "1103:59": "evamādīni duḥkhāni karotītyarisaṃjñayā|",
    "1103:60": "yaḥ krodhaṃ hanti nirbandhāt sa sukhīha paratra ca||6||",
    "1103:61": "evaṃ yathoktaprakāreṇa duḥkhāni janayati yasmāt,",
    "1103:62": "tasmād yaḥ sukṛtātmā nirbandhāt,",
    "1103:63": "gāḍhābhiniveśāt|",
    "1103:64": "ārabdhavīrya ityarthaḥ|",
    "1103:65": "sa sukhī ihaloke paraloke ca||",
    "1103:66": "idānīṃ dveṣopaghātāya tatkāraṇamupahantuṃ vyavasthāṃ kurvannāha-",
    "1103:67": "aniṣṭakaraṇājjātamiṣṭasya ca vighātanāt|",
    "1103:68": "daurmanasyāśanaṃ prāpya dveṣo dṛpto nihanti mām||7||",
    "1103:69": "tasmādvighātayiṣyāmi tasyāśanamahaṃ ripoḥ|",
    "1103:70": "ātmātmīyagrahaprasūte iṣṭāniṣṭe|",
    "1103:71": "ātmātmīyayoḥ sukhasādhanamiṣṭam,",
    "1103:72": "tadviparītamaniṣṭam,",
    "1103:73": "iti kalpanākṛtamevaitat|",
    "1103:74": "na tu paramārthataḥ kiṃcidiṣṭamaniṣṭaṃ vā saṃbhavati|",
    "1103:75": "tasmānmithyābhiniveśavāsanāvaśāt aniṣṭasya karaṇāt,",
    "1103:76": "iṣṭasya copahananād daurmanasyaṃ mānasaṃ duḥkhamupajāyate,",
    "1103:77": "tasmāt tatkāriṇi tadvirodhini vā dveṣa utpadyate|",
    "1103:78": "iti daurmanasyameva balabadbhojanaṃ labdhasāmarthyaḥ san dveṣo nihanti mām iti niścitya tatpuṣṭikāraṇaṃ ca haniṣyāmi prathamataḥ|",
    "1103:79": "tasmin hate sukhameva|",
    "1103:80": "tasya hananāt,",
    "1103:81": "samūlaghātaṃ hatasya punarutthānāyogācca||",
    "1103:82": "nanu ko'yamatyarthamabhiniveśo bhavata ityāha-",
    "1103:83": "yasmānna madvadhādanyatkṛtyamasyāsti vairiṇaḥ||8||",
    "1103:84": "yasmāt mama vadhaṃ vihāya rātriṃdivamaparaṃ na kiṃcid dveṣasya vairiṇaḥ karaṇīyamasti||",
    "1103:85": "evaṃ dveṣadoṣān vibhāvya sarvopāyena tadvipakśabhūtāṃ kṣāntimutpādayet|",
    "1103:86": "tatra kṣāntistrividhā dharmasaṃgītisūtre'bhihitā|",
    "1103:87": "tadyathā-duḥkhādhivāsanākṣāntiḥ,",
    "1103:88": "dharmanidhyānakṣāntiḥ,",
    "1103:89": "parāpakāramarṣaṇakṣāntiśca|",
    "1103:90": "tatra tāvadduḥkhādhivāsanākṣāntimadhikṛtyāha-",
    "1103:91": "atyaniṣṭāgamenāpi na kṣobhyā muditā mayā|",
    "1103:92": "daurmanasye'pi nāstīṣṭaṃ kuśalaṃ tvavahīyate||9||",
    "1103:93": "duḥkhādhivāsanākṣāntivipakṣaḥ aniṣṭāgamaprāptaduḥkhabhīrutā,",
    "1103:94": "iṣṭavighātaprāptaśca sukhābhiṣvaṅgaḥ|",
    "1103:95": "tābhyāṃ daurmanasyam|",
    "1103:96": "tato dveṣo līnacittatā vā|",
    "1103:97": "ata evāha candrapradīpasūtresukhe'nabhiṣvaṅgaḥ,",
    "1103:98": "duḥkhe'vaimukhyam|",
    "1103:99": "iti|",
    "1103:100": "ratnameghasūtre'pyuktam-ya ime ādhyātmikāḥ śokaparidevaduḥkhadaurmanasyopāyāsāḥ,",
    "1103:101": "tān kṣamate adhivāsayatīti||",
    "1103:102": "ato yadi nāma mama śiraśchidyate,",
    "1103:103": "tathāpi na kṣobhyā na vikopayitavyā muditā mayā|",
    "1103:104": "muditā hi daurmanasyapratipakṣaḥ|",
    "1103:105": "duḥkhāgame'pi pramuditacittasya daurmanasyānavakāśāt,",
    "1103:106": "iti daurmanasyanirāsāya muditā yatnena rakṣitavyā|",
    "1103:107": "kutaḥ ? daurmanasye'pi kṛte iṣṭavighāte sati nāstīṣṭaṃ nābhilaṣitaṃ setsyati|",
    "1103:108": "ayaṃ tu viśeṣaḥ syāt-kuśalaṃ punarupahanyate||",
    "1103:109": "muditā ca āryākśayamatisūtre varṇitā-tatra katamā muditā ?",
    "1103:110": "yā buddhadharmāṇāmanusmaraṇāt prītiḥ prasādaḥ prāmodyaṃ cittasyānavalīnatā anavamṛdyatā aparitarṣaṇatā,",
    "1103:111": "sarvakāmaratīnāmapakarṣaṇāt sarvadharmaratīnāṃ pratiṣṭhānam,",
    "1103:112": "cittasya prāmodyam,",
    "1103:113": "kāyasyaudvilyam,",
    "1103:114": "buddheḥ saṃpraharṣaṇam,",
    "1103:115": "manasa utpalavaḥ,",
    "1103:116": "tathāgatakāyābhinandanaratiḥ|",
    "1103:117": "iti vistaraḥ||",
    "1103:118": "kiṃ cedamavicārayato daurmanasyamutpadyate ityāha-",
    "1103:119": "yadyastyeva pratīkāro daurmanasyena tatra kim|",
    "1103:120": "atha nāsti pratīkāro daurmanasyena tatra kim||10||",
    "1103:121": "yadi ca iṣṭavighātanivartanāya aniṣṭopanipātapratiṣedhāya ca pratīkāraḥ upāyāntaramasti,",
    "1103:122": "tadā daurmanasyena tatra kim ?",
    "1103:123": "tadeva anuṣṭhīyatām|",
    "1103:124": "atha nāsti, tadāpi daurmanasyena tatra kim ?",
    "1103:125": "na kiṃcit prayojanam|",
    "1103:126": "upāyābhāvāt sarvathā gatametat|",
    "1103:127": "iti vicārya daurmanasyanivartanameva varam||",
    "1103:128": "abhyāsād duḥkhamabādhakaṃ bhavatīti prasādhayitumupakramate-",
    "1103:129": "duḥkhaṃ nyakkārapāruṣyamayaśaścetyanīpsitam|",
    "1103:130": "priyāṇāmātmano vāpi śatroścaitadviparyayāt||11||",
    "1103:131": "duḥkhaṃ kāyikaṃ mānasikaṃ ceti dvividham|",
    "1103:132": "tatra kāyikaṃ daṇḍādighātajam|",
    "1103:133": "mānasikaṃ nyakkārādinimittam|",
    "1103:134": "tatra nyakkāro dhikkāraḥ|",
    "1103:135": "pārūṣyaṃ marmaghaṭṭanāvacanam|",
    "1103:136": "ayaśaśca akīrtiḥ vaiguṇyaprakāśanam|",
    "1103:137": "ityetatsarvamanabhilaṣitam|",
    "1103:138": "yadi pareṣāṃ śivaṃ nanu ?",
    "1103:139": "tadarthamāha-priyāṇām|",
    "1103:140": "ātmīyatvena ye svīkṛtāḥ,",
    "1103:141": "premasthānaṃ teṣāmātmanaśca|",
    "1103:142": "duḥkhādikārakasya punaḥ śatroretadviparyayāt|",
    "1103:143": "tasya duḥkhādikamabhīṣṭameva||",
    "1103:144": "tatra duḥkhasahiṣṇutāṃ tāvannirākartumāha-",
    "1103:145": "kathaṃcillabhyate saukhyaṃ duḥkhaṃ sthitamayatnataḥ|",
    "1103:146": "duḥkhenaiva ca niḥsāraḥ cetastasmād dṛḍhībhava||12||",
    "1103:147": "mahatā prāyatnena kuśalapakṣamupasevya kadācit karhicit sudurlabhaṃ saṃsāre sāsravaṃ sukhaṃ labhyate|",
    "1103:148": "duḥkhaṃ tu sarvadā sulabham,",
    "1103:149": "ayatnasiddhatvāt,",
    "1103:150": "iti tadabhyāso na duṣkaraḥ,",
    "1103:151": "sarvadā paricitatvāt|",
    "1103:152": "kiṃ ca|",
    "1103:153": "saṃsāraniḥsaraṇopāyo'pi duḥkhameva|",
    "1103:154": "tathāpi pātheyarūpatayā tatparigraho yukta eva|",
    "1103:155": "yata evam, tasmāt he citta,",
    "1103:156": "duḥkhānubhavanāya dṛḍhībhava,",
    "1103:157": "mā kātaratāmāśrayasva||",
    "1103:158": "api ca| idaṃ duḥkhaṃ mahārthasādhakatvāt soḍhumucitam,",
    "1103:159": "iti manasi kartavyam, ityāha-",
    "1103:160": "durgāputrakakarṇāṭā dāhacchedādivedanām|",
    "1103:161": "vṛthā sahante muktyarthamahaṃ kasmāttu kātaraḥ||13||",
    "1103:162": "durgāputrakāḥ caṇḍīsutāḥ|",
    "1103:163": "mahānavamīsamayādiṣu trirātramekāhaṃ vā upoṣya gātradāhacchedanabhedanaṃ kurvanto duḥkhāṃ vedanāṃ niṣphalamevānubhavanti|",
    "1103:164": "tathā karṇāṭadeśādisamudbhūtā dākṣiṇātyā uparināmalikhanamātrābhimānataḥ parasparaṃ spardhamānā anekābhiḥ kāraṇābhirduḥkhamanubhavanto jīvitamapyutsṛjanti|",
    "1103:165": "ahaṃ tu svaparātmanoḥ paramadurlabhabuddhatvasādhanāya kṛtotsāhaḥ duḥkhaiḥ kasmāt kāraṇāt kātarībhavāmi ?",
    "1103:166": "syādetat-atyalpaduḥkhaṃ kathaṃcitsoḍhuṃ śakyate|",
    "1103:167": "karacaraṇaśiraśchedanādiduḥkhaṃ narakādiduḥkhaṃ vā muktayarthaṃ kathaṃ nu soḍhavyamityatrāha-",
    "1103:168": "na kiṃcidasti tadvastu yadabhyāsasya duṣkaram|",
    "1103:169": "tasmānmṛduvyathābhyāsāt soḍhavyāpi mahāvyathā||14||",
    "1103:170": "śāstrābhyāsakalādi kauśalādi mṛdumadhyātimātraduḥkhānubhavanādi vā vastu na tadvidyate kiṃcit yadabhyāsagocaro na bhavati|",
    "1103:171": "sarvameva abhyāsādātmasātkartuṃ śakyata iti bhāvaḥ|",
    "1103:172": "yasmāt tasmāt atyalpatarādivyathābhyāsānnarakādimahāvyathāpi soḍhuṃ [śakyate]|",
    "1103:173": "yathoktam-tatra alpaduḥkhābhyāsapūrvakaṃ kaṣṭakaṣṭatarābhyāsaḥ sidhyati|",
    "1103:174": "yathā ca abhyāsavaśāt sattvānāṃ duḥkhasukhasaṃjñā,",
    "1103:175": "tathā sarvaduḥkhotpādeṣu sukhasaṃjñāpratyupasthānābhyāsāt sukhasaṃjñaiva pratyupatiṣṭhate|",
    "1103:176": "evaṃ niṣpandaphalaṃ ca sarvadharmasukhākrāntaṃ nāma samādhiṃ pratilabhate|",
    "1103:177": "uktaṃ hi pitāputrasamāgame-",
    "1103:178": "asti bhagavan sarvadharmasukhākrānto nāma samādhiḥ,",
    "1103:179": "yasya samādheḥ pratilambhād bodhisattvaḥ sarvārambaṇavastuṣu sukhāmeva vedanāṃ vedayate na duḥkhām,",
    "1103:180": "nāduḥkhasukhām|",
    "1103:181": "tasya nairayikāmapi vedanāṃ kāryamāṇasya sukhasaṃjñaiva pratyupasthitā bhavati|",
    "1103:182": "mānuṣīmapi kāraṇāṃ kāryamāṇasya,",
    "1103:183": "hasteṣvapi chidyamāneṣu pādeṣvapi karṇeṣvapi nāsāsvapi,",
    "1103:184": "sukhasaṃjñaiva pratyupasthitā bhavati|",
    "1103:185": "vetrairapi tāḍyamānasya ardhavetrairapi kaśābhirapi tāḍayamānasya sukhasaṃjñā pravartate|",
    "1103:186": "bandhanāgāreṣvapi prakṣiptasya,",
    "1103:187": "tailapācikāṃ vā kriyamāṇasya,",
    "1103:188": "ikṣukuṭṭitikaṃ vā kuṭyamānasya,",
    "1103:189": "naḍacippitikaṃ vā cipyamānasya,",
    "1103:190": "tailapradyotikaṃ vā ādīpyamānasya yāvat kārṣāpaṇacchedikāṃ chidyamānasya piṣṭapācanikāṃ vā pācyamānasya,",
    "1103:191": "hastibhirvā mardyamānasya sukhasaṃjñaiva pravartate||",
    "1103:192": "iti vistaraḥ||",
    "1103:193": "syādevaitad yadi prathamata eva mṛduvyathābhyasaḥ syāt|",
    "1103:194": "yāvatā sa eva nāstīti| atrāha-",
    "1103:195": "uddaṃśadaṃśamaśakakṣutpipāsādivedanām|",
    "1103:196": "mahatkaṇḍvādiduḥkhaṃ ca kimanarthaṃ na paśyasi||15||",
    "1103:197": "uddaṃśādikṛtaduḥkhamanarthaṃ kiṃ na paśyasi ?",
    "1103:198": "tadayatnasiddhaṃ mṛduvyathābhyāsanimittamastyeva iti bhāvaḥ||",
    "1103:199": "punaranyathā svacittaṃ draḍhayitumāha-",
    "1103:200": "śītoṣṇavṛṣṭivātādhvavyādhibandhanatāḍanaiḥ|",
    "1103:201": "saukumāryaṃ na kartavyamanyathā vardhate vyathā||16||",
    "1103:202": "sukumārataracittasya hi duḥkhamatitarāṃ bādhakaṃ bhavati,",
    "1103:203": "duḥkhe'pi dṛḍhacittasya viparyayaḥ||",
    "1103:204": "nanu dṛḍhīkaraṇe'pi cittasya duḥkhamasahyameveti| atrāha-",
    "1103:205": "kecitsvaśoṇitaṃ dṛṣṭvā vikramante viśeṣataḥ|",
    "1103:206": "paraśoṇitamapyeke dṛṣṭvā mūrcchāṃ vrajanti yat||17||",
    "1103:207": "taccittasya dṛḍhatvena kātaratvena cāgatam|",
    "1103:208": "duḥkhaduryodhanastasmādbhavedabhibhavedvayathām||18||",
    "1103:209": "na khalu dṛḍhacittasya kiṃcidaśakyaṃ nāma|",
    "1103:210": "tathāhi-kecidvīrapuruṣāḥ saṃgrāmabhūmau svaśoṇitamapi paśyanto'dhikataraṃ śauryamābhajante|",
    "1103:211": "kecitpunaḥ kātaracittasaṃtatayaḥ pararudhiradarśanādapi maraṇāntikaṃ duḥkhamanubhavanti|",
    "1103:212": "etadubhayamapi cittasya itaretarābhyāsaviparyayāt iti matvā duḥkhaduryodhano nādhigamyo bhavet,",
    "1103:213": "duḥkhairapyakampyatvāt|",
    "1103:214": "tato'bhibhaved vyathām,",
    "1103:215": "na punastayāmibhūyate||",
    "1103:216": "itthamapyabhibhaved vyathāmityāha-",
    "1103:217": "duḥkhe'pi naiva cittasya prasādaṃ kṣobhayed budhaḥ|",
    "1103:218": "saṃgrāmo hi saha kleśairyuddhe ca sulabhā vyathā||19||",
    "1103:219": "prasādaṃ pūrvoktaṃ nāvasādayedvicakṣaṇaḥ|",
    "1103:220": "kutaḥ ? yasmāt kleśaśatrubhiḥ saha saṃgrāmo'yamārabdhaḥ|",
    "1103:221": "saṃgrāme ca vyathā nāma na bhavediti durlabham,",
    "1103:222": "vyathā tu sulamaiva||",
    "1103:223": "nanu tathāpi duṣkaramidamatīva dṛśyata iti| atrāha-",
    "1103:224": "urasārātighātān ye praticchanto jayantyarīn|",
    "1103:225": "te te vijayinaḥ śūrāḥ śeṣāstu mṛtamārakāḥ||20||",
    "1103:226": "abhimukhamabhibhavantaḥ śatrum|",
    "1103:227": "tatprahārān vakṣaḥsthalena pratīcchanto ye jayanti samare ripūn,",
    "1103:228": "te te śūrapuruṣāḥ pararipuvijayādiha labdhavijayāḥ praśasyante|",
    "1103:229": "ye punaranye chalaprahārādibhirabhibhavanti śatrum,",
    "1103:230": "te ca akiṃcitkaratayā mṛtamārakā jugupsanīyā eva śūraiḥ||",
    "1103:231": "ito'pi guṇadarśanādduḥkhamadhivāsayitavyamityāha-",
    "1103:232": "guṇo'paraśca duḥkhasya yatsaṃvegānmadacyutiḥ|",
    "1103:233": "saṃsāriṣu ca kāruṇyaṃ pāpadbhītirjine spṛhā||21||",
    "1103:234": "ayamaparaḥ śubhaheturguṇo duḥkhasyāsya saṃbodhimārgānukūlaḥ,",
    "1103:235": "yadduḥkhasya samāveśe manasi saṃvega upajāyate|",
    "1103:236": "tasmācca yauvanadhanādikṛtasya madasya cyutirbhaṅgo jāyate,",
    "1103:237": "saṃsāriṣu ca saṃsāraduḥkhapīḍitesu karuṇācittam,",
    "1103:238": "pāpasya phalamidamiti matvā pāpād bhayamakaraṇacittaṃ ca,",
    "1103:239": "buddhe ca bhagavati spṛhā bhaktiḥ śraddhā cittaprasādaśca|",
    "1103:240": "bhagavāneva hi duḥkhakṣayagāminaṃ mārgamupadiṣṭavāniti||",
    "1103:241": "parapratyayotpannaduḥkhādhivāsanāya parāmṛśannāha-",
    "1103:242": "pittādiṣu na me kopo mahāduḥkhakareṣvapi|",
    "1103:243": "sacetaneṣu kiṃ kopaḥ te'pi pratyayakopitāḥ||22||",
    "1103:244": "pittādidoṣatrayātmakameva śarīram|",
    "1103:245": "te ca tathāvidhāhāravihāravaiguṇyād viṣamāvasthāṃ prāptā vyādhīn janayantaḥ sarvaduḥkhahetavo bhavanti|",
    "1103:246": "tathāpi na teṣu mama kopaḥ,",
    "1103:247": "acetanatvāt|",
    "1103:248": "na te saṃcintya duḥkhadāyakāḥ,",
    "1103:249": "kiṃ tarhi svakāraṇasāmagrībalena prakopamupāgatāḥ|",
    "1103:250": "yadyevam, sacetaneṣu kiṃ kopaḥ ?",
    "1103:251": "kiṃ na syāditi cet,",
    "1103:252": "te'pi pūrvakarmāparādhāt svakāraṇasāmagrīprakopitā duḥkhadāyakā bhavanti|",
    "1103:253": "iti pittādivat teṣvapi na yujyate mama krodhaḥ||",
    "1103:254": "ubhayatrāpi samānaṃ kāraṇādhīnatvamityupadarśayannāha-",
    "1103:255": "aniṣyamāṇamapyetacchūlamutpadyate yathā|",
    "1103:256": "aniṣyamāṇo'pi balātkrodha utpadyate tathā||23||",
    "1103:257": "svapratyayopajanitasāmarthyebhyaḥ pittādibhyo'nabhipretamapi śūlamavaśyamutpadyate yathā,",
    "1103:258": "tathā svahetumapariṇāmādhigataśaktibhyo daurmanasyādibhyaḥ krodha utpadyate,",
    "1103:259": "iti sādhāraṇamanayorhetupratyayādhīnatvam||",
    "1103:260": "atha syāt-uktamatra sacetanāḥ saṃcintya tathāvidhāniṣṭakāriṇaḥ,",
    "1103:261": "na tu punaritare tathetyāha-",
    "1103:262": "kupyāmīti na saṃcintya kupyati svecchayā janaḥ|",
    "1103:263": "utpatsya ityabhipretya krodha utpadyate na ca||24||",
    "1103:264": "tatpratyayasāmagrīmantareṇa kupyāmītyevaṃ buddhipūrvakaṃ saṃcintya na janaḥ svairaṃ prakupyati|",
    "1103:265": "krodho'pi utpatsya ityabhisaṃghāya svātantryeṇa naivotpadyate||",
    "1103:266": "tasmādidamevātra pramāṇasiddhamityāha-",
    "1103:267": "ye kecidaparādhāśca pāpāni vividhāni ca|",
    "1103:268": "sarva tatpratyayabalāt svatantraṃ tu na vidyate||25||",
    "1103:269": "idaṃpratyayatāmātrasamupasthitasvabhāvaṃ sarvamidam|",
    "1103:270": "na tu svātantryapravṛttaṃ kiṃcidapi vidyate||",
    "1103:271": "na ca pratyayasāmagryā janayāmīti cetanā|",
    "1103:272": "na cāpi janitasyāsti janito'smīti cetanā||26||",
    "1103:273": "pratyayasāmagryapi na svakāryaṃ janayantī saṃcintya janayati|",
    "1103:274": "sā hi svahetupariṇāmopanidhidharmatayā tathāvidhaṃ kāryaṃ janayati na tu saṃcintya|",
    "1103:275": "na cāpi janitasya kāryasyāpi anayā sāmagryā janito'smīti cetanā manasikāro'sti|",
    "1103:276": "tasmānnirvyāpāratayā sarvadharmāṇām,",
    "1103:277": "asmin sati idaṃ bhavati,",
    "1103:278": "asyotpādādidamutpadyate,",
    "1103:279": "iti idaṃpratyayatāmātramidaṃ jagat,",
    "1103:280": "nātra kaścitsvatantraḥ saṃbhavati|",
    "1103:281": "hetupratyayādhīnatvātsarvadharmāṇām||",
    "1103:282": "syādetat-astyeva svatantraṃ yathā sāṃkhyānāṃ pradhānamātmā ca,",
    "1103:283": "naiyāyikānāmākāśādayaḥ|",
    "1103:284": "tat kimucyate na kiṃcitsvatantramiha vidyate,",
    "1103:285": "ityāśaṅkayāha-",
    "1103:286": "yatpradhānaṃ kilāmīṣṭaṃ yattadātmeti kalpitam|",
    "1103:287": "tadeva hi bhavābhīti na saṃcintyopajāyate||27||",
    "1103:288": "yattadbhavatāṃ sattvarajastamasāṃ sāmyāvasthā prakṛtiḥ pradhānamityabhimatam|",
    "1103:289": "kileti pramāṇāsaṃgatametadityaruciṃ prakāśayati|",
    "1103:290": "yadapi tadvastu kiṃcidātmeti kalpitamadhyavasitaṃ pramāṇāsaṃgatameva|",
    "1103:291": "āha-yasmāttadeva svayameva tadaparakāraṇābhāvād bhavāmi samutpadya iti nābhisaṃdhāya jāyate|",
    "1103:292": "kutaḥ ? yasmāt-",
    "1103:293": "anutpannaṃ hi tannāsti ka icchedbhavituṃ tadā|",
    "1103:294": "tat pradhānādi prāgasadeva|",
    "1103:295": "asataśca vandhyāsutāderiva kā bhavitumutpattumicchā bhavet ?",
    "1103:296": "atha nāsadutpadyate kiṃcit,",
    "1103:297": "kevalamavyaktāvasthāto vyaktāvasthāyāṃ pariṇāmamātram|",
    "1103:298": "yadyevam, pariṇāmo'pi kathamasannutpaṃdyate vyaktāvasthā vā ?",
    "1103:299": "pariṇāmasya vyaktāvasthāyāśca tatsvabhāvatve tasyāpyutpattiprasaṅgaḥ|",
    "1103:300": "vyatireke saṃbandhābhāvaḥ|",
    "1103:301": "saṃbandhakalpanāyāṃ ca anavasthā|",
    "1103:302": "parato vistareṇa pradhānaṃ nirākariṣyate [9. 127-138]||",
    "1103:303": "syādetat-ātmanyayamadoṣa eva|",
    "1103:304": "na hi tasya vayamutpādamicchāmaḥ|",
    "1103:305": "sarvadā nityasvabhāvatayā anutpanna evāsau|",
    "1103:306": "bhavatu nāma evam|",
    "1103:307": "tathāpi sarvathā kharaviṣāṇakalpa evāsau,",
    "1103:308": "utpādābhāvāt|",
    "1103:309": "tato nātrāpi nivartate-",
    "1103:310": "anutpannaṃ hi tannāsti ka icchedbhavituṃ tadā| iti|",
    "1103:311": "bhāve'pi vā nāsya svātmanyapi prabhutvamasti|",
    "1103:312": "prakṛtyupanāmitameva hi viṣayamapi sa bhuṅkte|",
    "1103:313": "tadā ca viṣayopabhogātprāk tadbhoktṛtvamasya nāsīt,",
    "1103:314": "paścādutpannaṃ ca tatsvabhāvameva|",
    "1103:315": "anyathā tasya bhoktṛtvāyogāt|",
    "1103:316": "tadutpāde ca tasyāpyutpāda iti kathaṃ nātmana utpāda iṣyata iti|",
    "1103:317": "tadevaṃ punaḥ",
    "1103:318": "anutpannaṃ hi tannāsti ka icchedbhavituṃ tadā|",
    "1103:319": "ityāyātam||",
    "1103:320": "aparamapi dūṣaṇamatrāha-",
    "1103:321": "viṣayavyāpṛtatvācca niroddhumapi nehate||28||",
    "1103:322": "yadyapyasau pradhānopahitaviṣayopabhogāya pravartata itīṣyate,",
    "1103:323": "tadā prāgapravṛttasya paścātpravṛttirna yujyate|",
    "1103:324": "atha kathaṃcit pravartate,",
    "1103:325": "tadāpi viṣaye vyāpṛtasya nivṛttirna syāt|",
    "1103:326": "etadevāha-niroddhumapi nehate|",
    "1103:327": "viṣayopabhogānnivartitumapi notsahate,",
    "1103:328": "tadā tasya tatsvabhāvatvāt,",
    "1103:329": "tasya ca nityatayā anivṛtteḥ|",
    "1103:330": "nivṛttau vā anityatvaprasaṅgāt|",
    "1103:331": "naiyāyikādīnāmātmano vyapadeśo nityatvāt||",
    "1103:332": "viśeṣamapi tasyāha-",
    "1103:333": "nityo hyacetanaścātmā vyomavat sphuṭamakriyaḥ|",
    "1103:334": "acaitanyaṃ sāṃkhyādiha viśeṣaḥ|",
    "1103:335": "anyatra samānatā|",
    "1103:336": "tatra nityaḥ pūrvāparakālayorekasvabhāvaḥ|",
    "1103:337": "acetanaśca acitsvabhāvaḥ|",
    "1103:338": "jaḍa ityarthaḥ|",
    "1103:339": "anyacaitanyayogāccetayate|",
    "1103:340": "vyomavad vyāpī|",
    "1103:341": "ata eva sphuṭaṃ vyaktamakriyaḥ| yadāha-",
    "1103:342": "anye punarihātmānamicchādīnāṃ samāśrayam|",
    "1103:343": "svato'cidrūpamicchanti nityaṃ sarvagataṃ tathā||",
    "1103:344": "śubhāśubhānāṃ kartāraṃ karmaṇāṃ tatphalasya ca|",
    "1103:345": "bhoktāraṃ cetanāyogāccetanaṃ na svarūpataḥ||",
    "1103:346": "[tattvasaṃgraha-171-72]",
    "1103:347": "tathā ca akiṃcitkara evāsau,",
    "1103:348": "kvacidapi kārye'nupayogāt|",
    "1103:349": "atha aparasahakāripratyayasaṃnidhau niṣkriyasyāpi tasya kriyā[bhyu]pagamyate| yaduktam-",
    "1103:350": "jñānayatnādisaṃbandhaḥ kartṛtvaṃ tasya bhaṇyate|iti|",
    "1103:351": "atrāha-",
    "1103:352": "pratyayāntarasaṅge'pi nirvikārasya kā kriyā||29||",
    "1103:353": "jñānayatnādipratyayāntarasaṃparke'pi nityatvānnirvikārasya pūrvasvabhāvādapracyutasyātmanaḥ kā kriyā ?",
    "1103:354": "naiva kriyā yujyate||",
    "1103:355": "yaḥ pūrvavat kriyākāle kriyāyāstena kiṃ kṛtam|",
    "1103:356": "tasya kriyeti saṃbandhe katarattannibandhanam||30||",
    "1103:357": "yathā pūrvamakriyākāle tathākriyākāle'pi yaḥ,",
    "1103:358": "tena kārakasvabhāvavikalena kriyāyāḥ kiṃ kṛtam,",
    "1103:359": "yena pratyayāntarasaṅge tasya kriyā vyavasthāpyeta ? api ca|",
    "1103:360": "ubhayasaṃbandhābhāvāt tasya ātmanaḥ kriyeyamiti saṃbandhe katarattadanyanimittam ?",
    "1103:361": "naivāsti kiṃcit||",
    "1103:362": "vistareṇa cātmano nirākariṣyamāṇatvāt [9. 58-60] īśvarasya ca [9.119-126],",
    "1103:363": "na svatantraḥ kaścidapi saṃbhavati|",
    "1103:364": "evamasvātantryaṃ sarvatra prasādhyopasaṃharannāha-",
    "1103:365": "evaṃ paravaśaṃ sarvaṃ yadvaśaṃ so'pi cāvaśaḥ|",
    "1103:366": "nirmāṇavadaceṣṭeṣu bhāveṣvevaṃ kka kupyate||31||",
    "1103:367": "evamuktanayena paravaśaṃ parāyattaṃ sarvaṃ bāhyādhyātmikaṃ vastujātam|",
    "1103:368": "tarhi yadvaśe tadaparāyattaṃ bhaviṣyatīti cet, na|",
    "1103:369": "yadvaśaṃ so'pi cāvaśaḥ svahetuparatantraḥ|",
    "1103:370": "evaṃ sa heturapi svahetorityanādisaṃsāraparaṃparāyāṃ na svavaśitā kvacidapi saṃbhavati|",
    "1103:371": "ato nirvyāpārāḥ sarvadharmā iti|",
    "1103:372": "kaḥ kasmai druhyati paramārthataḥ yenāparādhini kvacit kasyacidaparādhe tasya dveṣo yuktaḥ |",
    "1103:373": "idamevāha-nirmāṇavat sarvavyāpārakalpanāvigamāt,",
    "1103:374": "aceṣṭeṣu nirīheṣu sarvadharmeṣu evaṃ satsu kva kupyatām ?",
    "1103:375": "na yujyate prekṣāvatāṃ kvacidapi kopa iti bhāvaḥ||",
    "1103:376": "syādetat-evaṃ hi ekaṃ samarthayato dvitīyaṃ vighaṭate ityāśaṅkayannāha-",
    "1103:377": "vāraṇāpi na yuktaivaṃ kaḥ kiṃ vārayatīti cet|",
    "1103:378": "samarthitanyāyenaiva vāraṇāpi nivartanamapi nirmāṇavadaceṣṭeṣu bhāveṣu na yuktā|",
    "1103:379": "evamiti yadā kiṃcidapi svatantraṃ na dṛśyate,",
    "1103:380": "sarvaṃ pratyayasāmagrīṃ pratītya jāyate,",
    "1103:381": "tadā vāraṇāpi na yuktā|",
    "1103:382": "yadi vā-maivam,",
    "1103:383": "tathāpi kathaṃ na yuktā ?",
    "1103:384": "ko vārayati,",
    "1103:385": "svatantraḥ kartā kiṃ niṣedhyaṃ svatantrapravṛttaṃ vārayatīti cet|",
    "1103:386": "ayamabhiprāyaḥ-na hi samāne'pi nyāye kvacit pravṛttiḥ sāmānyatvāt|",
    "1103:387": "tasmādyuktametat-vāraṇā na yukteti||",
    "1103:388": "yadyevaṃ manyase,",
    "1103:389": "atrottaramāha-",
    "1103:390": "yuktā pratītyatā yasmādduḥkhasyoparatirmatā||32||",
    "1103:391": "yuktā vāraṇā, kutaḥ ?",
    "1103:392": "pratītyatā,",
    "1103:393": "idaṃ pratītyedamutpadyate iti pratītyasamutpannatā yasmādasti nirvyāpāreṣvapi bhāveṣu,",
    "1103:394": "ato vāraṇā yuktā,",
    "1103:395": "tato na vyāghātaḥ|",
    "1103:396": "etaduktaṃ bhavati-yadyapi nirvyāpārāḥ sarvadharmāḥ,",
    "1103:397": "tathāpi pratītyasamutpādavaśāt pāratantryamupadarśitam- evaṃ paravaśaṃ sarvam [6. 31] ityādivacanāt|",
    "1103:398": "tataḥ avidyādipratyayabalāduttarottaraḥ kāryapravāhaḥ saṃskārādirūpaḥ pravartate,",
    "1103:399": "pūrvapūrvanivṛttau nivartate|",
    "1103:400": "etacca uttaratra [9. 75] vistareṇa pratipādayiṣyate|",
    "1103:401": "tasmādduḥkhasya saṃsārasya uparatirnivṛttirabhimatā|",
    "1103:402": "ato dveṣādipāpapravṛttivāraṇā saṃgacchate|",
    "1103:403": "tāṃ pratītya tathāvidhamabhyudayaniḥśreyasasvabhāvaṃ phalamutpadyate||",
    "1103:404": "sāṃprataṃ prakṛtameva yojayannāha-",
    "1103:405": "tasmādamitraṃ mitraṃ vā dṛṣṭvāpyanyāyakāriṇam|",
    "1103:406": "īdṛśāḥ pratyayā asyetyevaṃ matvā sukhī bhavet||33||",
    "1103:407": "yasmāt pratītyajaṃ sarvam,",
    "1103:408": "tasmādamitretaraṃ [amitramitaraṃ ca ] apakāriṇaṃ pratītya sukhamevālambanīyam|",
    "1103:409": "kutaḥ ? īdṛśā apakārakaraṇaśīlahetavaḥ asya amitrasya itarasya vā,",
    "1103:410": "iti evaṃ niścitya sukhī bhavet,",
    "1103:411": "daurmanasyaṃ na kurvīta||",
    "1103:412": "kiṃ ca| duḥkhopanipātena cittakṣobhe'pi na duḥkhasya nivṛttirastītyupadarśayannāha-",
    "1103:413": "yadi tu svecchayā siddhiḥ sarveṣāmeva dehinām|",
    "1103:414": "na bhavetkasyacidduḥkhaṃ na duḥkhaṃ kaścidicchati||34||",
    "1103:415": "nahi ātmecchāmātreṇa anavimataṃ nivartate,",
    "1103:416": "abhimataṃ copatiṣṭhate hetumantareṇa|",
    "1103:417": "tathātve sa ti na bhavet kasyacit sattvasya duḥkham|",
    "1103:418": "kimiti ? na duḥkhamātmanaḥ kaścidicchati|",
    "1103:419": "svasukhābhilāṣiṇa eva hi sarvasattvāḥ||",
    "1103:420": "duḥkhādhivāsanākṣāntimabhidhāya idānīṃ parāpakāramarṣaṇakṣāntimupadarśayannāha-",
    "1103:421": "pramādādātmanātmānaṃ bādhante kaṇṭakādibhiḥ|",
    "1103:422": "bhaktacchedādibhiḥ kopāddurāpastyādilipsayā||35||",
    "1103:423": "udbandhanaprapātaiśca viṣāpathyādibhakṣaṇaiḥ|",
    "1103:424": "nighnanti kecidātmānamapuṇyācaraṇena ca||36||",
    "1103:425": "yadaivaṃ kleśavaśyavād ghrantyātmānamapi priyam|",
    "1103:426": "tadaiṣāṃ parakāyeṣu parihāraḥ kathaṃ bhavet||37||",
    "1103:427": "asamīkṣitakāritā pramādaḥ|",
    "1103:428": "svayameva svakāyaṃ kaṇṭakakhāṇukaṭhallapāṣāṇaśarkarādibhirdurgamārgeṣu karmapravṛttāḥ kaṇṭakāstaraṇaśayanādibhirvā bādhante|",
    "1103:429": "tathā bhojanapānaparihārādibhiḥ|",
    "1103:430": "kimiti ? kopāt agamyaparadāradhanādi labdhumicchayā vā||",
    "1103:431": "udbandhanamūrdhvalambanam|",
    "1103:432": "prapātaḥ prapatanaṃ parvatādeḥ|",
    "1103:433": "jalāgnipraveśādibhiḥ,",
    "1103:434": "viṣāpathyādibhakṣaṇaiḥ,",
    "1103:435": "atyāhārātipānādibhiḥ,",
    "1103:436": "nighnanti mārayanti kecinmohapuruṣā ātmānaṃ svakāyam|",
    "1103:437": "paravadhādibhiḥ,",
    "1103:438": "apuṇyācaraṇena ca|",
    "1103:439": "paravadhābhiprāyāḥ saṃgrāmādiṣvakuśalakriyayā ca||",
    "1103:440": "yadaivamuktakrameṇa kleśavaśyatvāt kleśaparatantratvāt ete sattvā ātmānamapi priyaṃ vallabhaṃ ghnanti pīḍayanti,",
    "1103:441": "tadā eṣāṃ parakāyeṣu paraśarīreṣu apakāraviratiḥ kathaṃ syāt ?",
    "1103:442": "itthaṃ ca kṛpāpātramevaite,",
    "1103:443": "na dveṣasthānamityāha-",
    "1103:444": "kleśonmattīkṛteṣveṣu pravṛtteṣvātmaghātane|",
    "1103:445": "na kevalaṃ dayā nāsti krodha utpadyate katham||38||",
    "1103:446": "piśācairiva grasteṣu eṣu apakārakāriṣu uktanayena pravṛtteṣu ātmaghātane parāpakāradvāreṇa vā na kevalaṃ na tāvat kṛpā nāsti,",
    "1103:447": "audāsīnyamapi sādhūnāṃ tatrāyuktam|",
    "1103:448": "dveṣa utpadyate kathaṃ kṛpāsthāneṣviti viparyayo mahān||",
    "1103:449": "evamapi svacittaṃ nivārayedityāha-",
    "1103:450": "yadi svabhāvo bālānāṃ paropadravakāritā|",
    "1103:451": "teṣu kopo na yukto me yathāgnau dahanātmake||39||",
    "1103:452": "tathā hi vikalpadvayamatra|",
    "1103:453": "bālānāṃ pṛthagjanānāṃ yadi etādṛśa eva svabhāvaḥ paropadravakāritā nāma,",
    "1103:454": "tadā na khalu svabhāvāḥ paryanuyogamarhanti-kimiti parāpakāraṃ kurvanti te ?",
    "1103:455": "iti paribhāvya teṣu dveṣo na yukto me|",
    "1103:456": "tadyathā agnau dahanasvabhāve dāhakaraṇāt|",
    "1103:457": "anyathā tadabhāve tatsvabhāvatāhāniprasaṅgāt||",
    "1103:458": "dvitīyaṃ vikalpamadhikṛtyāha-",
    "1103:459": "atha doṣo'yamāgantuḥ sattvāḥ prakṛtipeśalāḥ|",
    "1103:460": "tathāpyayuktastatkopaḥ kaṭudhūme yathāmbare||40||",
    "1103:461": "atha doṣo'yamāgantuḥ anya eva na tatsvabhāvabhūtaḥ|",
    "1103:462": "sattvāḥ punaḥ prakṛtiprabhāsvaracittasaṃtānatayā peśalā akuṭilasvabhāvāḥ|",
    "1103:463": "doṣā hi duṣṭasvabhāvāḥ,",
    "1103:464": "na tatsvabhāvāḥ sattvāḥ|",
    "1103:465": "tathāpi ayuktasteṣu sattveṣu peśalasvabhāveṣu kopaḥ|",
    "1103:466": "kasminniva ?",
    "1103:467": "kaṭudhūmo yathā iva ambare|",
    "1103:468": "na hi kaṭutā nāma nirmalasyākāśasya svabhāvaḥ,",
    "1103:469": "api tu dhūmasya|",
    "1103:470": "ataśca taddoṣeṇa dhūma eva doṣo yujyate,",
    "1103:471": "nākāśe prakṛtipariśuddhe |",
    "1103:472": "tasmāddoṣeṣveva kopo yujyate na sattveṣu|",
    "1103:473": "api ca| yadeva hi pradhānaṃ duḥkhakāraṇam,",
    "1103:474": "tatra yukto bhavet kopo nāpradhāne ityāha-",
    "1103:475": "mukhyaṃ daṇḍādikaṃ hitvā prerake yadi kupyate|",
    "1103:476": "dveṣeṇa preritaḥ so'pi dveṣe dveṣo'stu me varam||41||",
    "1103:477": "kāye hi daṇḍaprahārādabhāvitacittasya duḥkhaṃ samutpadyate|",
    "1103:478": "tato daṇḍa eva mukhyaṃ duḥkhakāraṇamiti tatraiva kopo yuktaḥ|",
    "1103:479": "atha parapreritasya daṇḍasya ko doṣaḥ ?",
    "1103:480": "tena preraka eva dveṣyo bhavati|",
    "1103:481": "evaṃ tarhi dveṣeṇa so'pi daṇḍaprerakaḥ prerita iti dveṣe dveṣo mama yukto na prerake||",
    "1103:482": "api ca| nādattaṃ kiṃcidupabhujyate sukhaṃ vā duḥkhaṃ vā|",
    "1103:483": "iti vicintya parāpakāre'pi na tatra cittaṃ pradūṣayedityāha-",
    "1103:484": "mayāpi pūrvaṃ sattvānāmīdṛśyeva vyathā kṛtā|",
    "1103:485": "tasmānme yuktamevaitatsattvopadravakāriṇaḥ||42||",
    "1103:486": "pūrvaṃ janmāntare mayāpi sattvānāmevaṃvidhaiva pīḍā kṛtā yasmāt,",
    "1103:487": "ṛṇapariśodhananyāyena ucitameva mamaitat parāpakārakāriṇaḥ|",
    "1103:488": "tatkarmaphalaparipākāditi bhāvaḥ||",
    "1103:489": "yadyasya kāraṇaṃ tasmādetadutpadyate nānyasmāditi parāmṛśya parāpakāraṃ marṣayedityupadaśaryannāha-",
    "1103:490": "tacchasraṃ mama kāyaśca dvayaṃ duḥkhasya kāraṇam|",
    "1103:491": "tena śasraṃ mayā kāyo gṛhītaḥ kutra kupyate||43||",
    "1103:492": "avikalakāraṇasāmagrī hi sarvakāryasya kāraṇamiti pramāṇapariniścitam|",
    "1103:493": "sā cātra tathāvidhā vidyate|",
    "1103:494": "tathāhi tasyāpakāriṇaḥ śastraṃ khaṅgādi mama kāyaśca,",
    "1103:495": "etaddvayaṃ sāmagrīrūpaṃ duḥkhasya kāraṇam|",
    "1103:496": "iti samarthakāraṇasadbhāve'pi kāryaṃ kathaṃ notpadyeta ?",
    "1103:497": "anyathā tattasya kāraṇameva na syāt|",
    "1103:498": "tato'nyadapi,",
    "1103:499": "tat utpādayogaḥ ?",
    "1103:500": "[=tatsāmagrīto'nyadapi kāraṇaṃ syāt,",
    "1103:501": "tataḥ..........] tasmādyādi kāraṇopanāyake kupyate,",
    "1103:502": "tadā svātmanyapi kopo yuktaḥ|",
    "1103:503": "yataḥ svayamapi duḥkhakāraṇaṃ vahatyupanayati ca bhavān|",
    "1103:504": "ātmanyakope paratrāpi na yukta iti bhāvaḥ||",
    "1103:505": "prakārāntareṇoktamevārthaṃ spaṣṭayannāha-",
    "1103:506": "gaṇḍo'yaṃ pratimākāro gṛhīto ghaṭṭanāsahaḥ|",
    "1103:507": "tṛṣṇāndhena mayā tatra vyathāyāṃ kutra kupyate||44||",
    "1103:508": "śarīrākṛtirayaṃ pakvagaṇḍo mayā gṛhītaḥ|",
    "1103:509": "sarvaduḥkhahetutvāt sarvopamardasahaḥ|",
    "1103:510": "ākoṭanatāḍanādibhirapyabhedyatvāt|",
    "1103:511": "duḥkhaparihārāya sukhaprāptaye ca yā tṛṣṇā abhilāṣaḥ,",
    "1103:512": "tadandhena pihitaprajñālocanena tasyāṃ vyathāyāṃ satyāṃ kutra kupyate ?",
    "1103:513": "na hi gaṇḍasya kuḍyādisaṃparkaje duḥkhe kvacidvivekataḥ kopo yuktaḥ||",
    "1103:514": "api ca | yaḥ kāryeṇānarthī,",
    "1103:515": "tena tatkāraṇameva parihartavyaṃ bhavet|",
    "1103:516": "ahaṃ tu viparyastamatiriti vimarśamupadarśayannāha-",
    "1103:517": "duḥkhaṃ necchāmi duḥkhasya hetumicchāmi bāliśaḥ|",
    "1103:518": "svāparādhāgate duḥkhe kasmādanyatra kupyate||45||",
    "1103:519": "duḥkhaṃ daṇḍādyabhighātajaṃ necchāmi|",
    "1103:520": "tasya punaḥ kāraṇaṃ śarīraṃ pratyapakāriṇaṃ cecchāmi|",
    "1103:521": "bāliśa iti bāladharmo viparyāsaḥ|",
    "1103:522": "tasmātkāraṇāt svakāye yadduḥkhaṃ tat svāparādhāgatameva|",
    "1103:523": "iti kasmādanyatra tatsahakārimātre kupyate ?",
    "1103:524": "ātmavadhāya svayaṃ saṃskṛtaśastrasyaiva anyatra mama kopo na yukta ityāha-",
    "1103:525": "asipatravanaṃ yadvadyathā nārakapakṣiṇaḥ|",
    "1103:526": "matkarmajanitā eva tathedaṃ kutra kupyate||46||",
    "1103:527": "asipatravanaṃ narakasamudbhavam|",
    "1103:528": "asaya eva patrāṇyasyeti kṛtvā|",
    "1103:529": "asigrahaṇaṃ prādhānyāt|",
    "1103:530": "anyadapi śastraṃ nārakaduḥkhaheturyantraṃ ca|",
    "1103:531": "vane tasminnivāsino gṛdhrolūkavāyasādayaḥ pakṣiṇo yathā matkarmajanitā eva duḥkhahetavo bhavanti|",
    "1103:532": "nānyadatra duḥkhakāraṇamasti|",
    "1103:533": "tathā idamapi paraśastrādikaṃ duḥkhaheturmatkarmajanitameva,",
    "1103:534": "iti kutra kupyate ?",
    "1103:535": "itthamapi viparyāsa evāyamityupadarśayitumāha-",
    "1103:536": "matkarmacoditā eva jātā mayyapakāriṇaḥ|",
    "1103:537": "yena yāsyanti narakānmayaivāmī hatā nanu||47||",
    "1103:538": "yena madīyena karmaṇā coditāḥ preritā eva mayi pūrvakṛtāpakāre apakāriṇo jātāḥ santo narakān yāsyanti,",
    "1103:539": "tena mayaivāmī apakāriṇo hatā nanu|",
    "1103:540": "svacittaṃ saṃbodhayati-na amībhirahaṃ hataḥ|",
    "1103:541": "ayamabhiprāyaḥ-yadi nākariṣyamahamīdṛśaṃ karma,",
    "1103:542": "tadā ete'pi nāpakāriṇo'bhaviṣyanniti matkṛtenaiva karmaṇā apakāriṇo bhavanti||",
    "1103:543": "upakāriṣveva mohādapakāribuddhirmameti kārikādvayena darśayannāha-",
    "1103:544": "etānāśritya me pāpaṃ kṣīyate kṣamato bahu|",
    "1103:545": "māmāśritya tu yāntyete narakān dīrghavedanān||48||",
    "1103:546": "ahamevāpakāryeṣāṃ mamaite copakāriṇaḥ|",
    "1103:547": "kasmādviparyayaṃ kṛtvā khalacetaḥ prakupyasi||49||",
    "1103:548": "etānapakāriṇa āśritya nimittīkṛtya mama pāpaṃ pūrvajanmakṛtaparāpakārajanitaṃ kṣīyate tadduḥkhānubhavanavipākena kṣayaṃ yāti|",
    "1103:549": "kṣamataḥ kṣāntimālambamānasya|",
    "1103:550": "bahu anekaparyāyeṇa kṛtam|",
    "1103:551": "māmāśritya matkarmacoditāḥ evamapyapakāraṃ kṛtvā punarete narakān tīvravedanān duḥsahaduḥkhānubhavān yānti|",
    "1103:552": "ata uktakrameṇa ahameva apakārī eṣāmityādi subodham||",
    "1103:553": "nanu yadyapakārī bhavān,",
    "1103:554": "tarhi bhavata eva narakagamanamucitam,",
    "1103:555": "na tveṣāmityāha-",
    "1103:556": "bhavenmamāśayaguṇo na yāmi narakān yadi|",
    "1103:557": "eṣāmatra kimāyātaṃ yadyātmā rakṣito mayā||50||",
    "1103:558": "yā pratyapakāranivṛttiniṣṭhā etanmamāśayamāhātmyaṃ narakagatinivṛttihetuḥ|",
    "1103:559": "narakān na yāmi tadātmāśayamāhātmyabalena|",
    "1103:560": "na tu punareṣāṃ durāśayatayā narakeṣu mamāpatanamiti bhāvaḥ|",
    "1103:561": "etadevāha-eṣāmityādinā|",
    "1103:562": "ayamatra samudāyārthaḥ-yadyahamapakārī sannapi kenacidupāyakauśalena narakān na yāmi,",
    "1103:563": "tadaiṣāmu[ma ?",
    "1103:564": "]pakāriṇāṃ kimāyātam,",
    "1103:565": "kimapakṣīyate ?",
    "1103:566": "kā kṣatirityarthaḥ|",
    "1103:567": "mayā tāvadekena rakṣitā na bhavantāmanye,",
    "1103:568": "rakṣita ātmā ca bhavet|",
    "1103:569": "na caitāvatā kiṃcideṣāṃ nyūnādhikaṃ guṇadoṣeṣu syāt||",
    "1103:570": "nanu yadi nāma evam,",
    "1103:571": "tathāpi bhavato'pi na yuktamātmarakṣaṇamupakārikṛtajñatayā ityāśaṅkayāha-",
    "1103:572": "atha pratyapakārī syāṃ tathāpyete na rakṣitāḥ|",
    "1103:573": "hīyate cāpi me caryā tasmānnaṣṭāstapasvinaḥ||51||",
    "1103:574": "yadi daṇḍādighātaṃ kurvatsu pratyapakārī bhaveyam,",
    "1103:575": "tathāpi ete rakṣitā na bhavanti|",
    "1103:576": "na kaścideṣāṃ pratīkāro narakagamanādiṣu kṛtaḥ syāt |",
    "1103:577": "pratyuta tāḍitenāpi mayā na pratitāḍitavyam|",
    "1103:578": "tathā sarvasattveṣu na maitracittaṃ mayā niści[kṣepta ?]tavyam|",
    "1103:579": "antaśo na dagdhasthūṇāyāmapi pratighacittamutpādayitavyam|",
    "1103:580": "ityāderbodhisattvacaryāyā mama hānireva syāt|",
    "1103:581": "tasmādetarhi pratīkāropāyābhāvāttapasvino varākā rakśitumaśakyatvānnaṣṭā durgatipatitā eva|",
    "1103:582": "ityupekṣyante tāvadidānīm|",
    "1103:583": "paścāttadupāyamadhigamya tatkariṣyāmi yathaiṣāṃ duḥkhamaṇumātrakamapi na syāt||",
    "1103:584": "tadevaṃ parāpakāramarṣaṇakṣāntiṃ pratipādya adhunā dharmanidhyānakṣāntimupadarśayitumāha-",
    "1103:585": "mano hantumamūrtatvānna śakyaṃ kenacitkvacit|",
    "1103:586": "śarīrābhiniveśāttu cittaṃ duḥkhena bādhyate||52||",
    "1103:587": "dvividhaṃ duḥkhamavicārato bādhakamupajāyate kāyikaṃ mānasikaṃ ceti|",
    "1103:588": "tatra manasi na kaściddaṇḍādikaṃ dātuṃ śaktaḥ,",
    "1103:589": "amūrtatvānmanasaḥ|",
    "1103:590": "iti tadudbhavaṃ duḥkhaṃ paramārthato na saṃbhavati|",
    "1103:591": "kalpanākṛtaṃ tu daurmanasyādikaṃ vidyate|",
    "1103:592": "etadeva darśayati śarīretyādinā|",
    "1103:593": "mamedaṃ śarīramiti vikalpābhyāsavāsanāvaśāt kāyaduḥkhena cittaṃ vihanyate||",
    "1103:594": "tatrāpi pratiniyatameva duḥkhakāraṇamityāha-",
    "1103:595": "nyakkāraḥ paruṣaṃ vākyamayaśaścetyayaṃ gaṇaḥ|",
    "1103:596": "kāyaṃ na bādhate tena cetaḥ kasmātprakupyasi||53||",
    "1103:597": "nyakkārādigaṇaḥ samūhaḥ kāyasya duḥkhaheturna bhavati|",
    "1103:598": "na hi kāyasyāyaṃ kaṃcidupaghātaṃ karotīti yena,",
    "1103:599": "tena cetaḥ kasmāddhetoḥ prakupyasi ?",
    "1103:600": "athāpi syāt-yadi nāma nyakkārādayaḥ kāyasya bādhakā na bhavanti,",
    "1103:601": "tathāpi tacchrutvā mayi lokānāmaprasannaṃ cittamutpadyate,",
    "1103:602": "iti mayā neṣyate ityāśaṅkayāha-",
    "1103:603": "mayyaprasādo yo'nyeṣāṃ sa māṃ kiṃ bhakṣayiṣyati|",
    "1103:604": "iha janmāntare vāpi yenāsau me'nabhīpsitaḥ||54||",
    "1103:605": "bhavatu nāma evam,",
    "1103:606": "tathāpi vicāraṇīyameva|",
    "1103:607": "mayi nyakkārādiśravaṇād yo'yamaprasādo janānām,",
    "1103:608": "sa kiṃ māṃ bhakṣayiṣyati ihaloke paraloka vā,",
    "1103:609": "yenāsau lokāprasādo mamāpriyaḥ,",
    "1103:610": "iti vicārya na kartavyo'trābhiniveśaḥ||",
    "1103:611": "asti vā atrābhiniveśakāraṇaṃ lābhavighāto nāmetyāha-",
    "1103:612": "lābhāntarāyakāritvād yadyasau me'nabhīpsitaḥ|",
    "1103:613": "naṅkṣyatīhaiva me lābhaḥ pāpaṃ tu sthāsyati dhruvam||55||",
    "1103:614": "tathāhi nyakkārādiśravaṇādaprasādo lokānām,",
    "1103:615": "tasmācca lābhopanāmanavaimukhyam|",
    "1103:616": "tato'sau nyakkārādigaṇo mamāniṣṭa iti cet,",
    "1103:617": "tadayuktam|",
    "1103:618": "naṅkṣyati vinaśvaradharmatayā apagamiṣyati|",
    "1103:619": "ihaiva pratiniyataireva dinairmama lābhaḥ|",
    "1103:620": "na tu paralokānubandhī bhaviṣyati|",
    "1103:621": "tannimittaṃ nyakkārādikartṛṣu krudhyato yatpāpaṃ tadeva paraṃ sthāsyati paralokānubandhi bhaviṣyati|",
    "1103:622": "dhruvamiti aparimukte tatphale tasyāvināśāt||",
    "1103:623": "idamapi cātrālocanīyam-",
    "1103:624": "varamadyaiva me mṛtyurna mithyājīvitaṃ ciram|",
    "1103:625": "yasmācciramapi sthitvā mṛtyuduḥkhaṃ tadeva me||56||",
    "1103:626": "idameva varaṃ śreṣṭhaṃ yallābhābhāvādasminnevāhani me maraṇamastu,",
    "1103:627": "na tu punaḥ parāpakāradvāreṇa lābhapratilambhānmithyājīvitaṃ ciraṃ dīrghakālam|",
    "1103:628": "kutaḥ ? yasmādvahutarakālamapi jīvitvā maraṇāntaṃ hi jīvitam ityavaśyaṃbhāvino mṛtyorduḥkhaṃ tadeva mama|",
    "1103:629": "yatpaścādvarṣaśatātyaye bhaviṣyati,",
    "1103:630": "tadevedānīṃ mama mriyamāṇasya iti cirajīviteṣvaviśeṣaḥ||",
    "1103:631": "ito'pyaviśeṣa eveti ślokadvayena darśayannāha-",
    "1103:632": "svapne varṣaśataṃ saukhyaṃ bhuktvā yaśca vibudhyate|",
    "1103:633": "muhūrtamaparo yaśca sukhī bhūtvā vibudhyate||57||",
    "1103:634": "nanu (nūnaṃ ?) nivartate saukhyaṃ dvayorapi vibuddhayoḥ|",
    "1103:635": "saivopamā mṛtyukāle cirajīvyalpajīvinoḥ||58||",
    "1103:636": "yathā kaścitsvapnopalabdhaṃ varṣaśataṃ sukhamupabhujya vibudhyate,",
    "1103:637": "anyaḥ punaḥ kṣaṇamātram|",
    "1103:638": "sa tāvanmātreṇa sukhinamātmānaṃ manyate|",
    "1103:639": "anayordvayorapi svapnopalabdhopabhuktasukhayoḥ prativibuddhayoḥ satoḥ tadupalabdhaṃ vinaṣṭaṃ sukhaṃ na nivartate,",
    "1103:640": "jāgradavasthāyāṃ nānuvartate,",
    "1103:641": "smaraṇamātrāvaśeṣatvāt|",
    "1103:642": "saivopamā svapnopalabdhasukhayoriva puruṣayormṛtyukāle maraṇasamaye cirajīvino'lpajīvinaśca|",
    "1103:643": "nanu nivartate saukhyamiti svārthe'pyaṇ|",
    "1103:644": "ityalaṃ mithyājīvitena||",
    "1103:645": "asmādapi lābhālābhayorna kaścidviśeṣa ityupadarśayannāha-",
    "1103:646": "labdhvāpi ca bahūṃllābhān ciraṃ bhuktvā sukhānyapi|",
    "1103:647": "riktahastaśca nagraśca yāsyāmi muṣito yathā||59||",
    "1103:648": "pracurataralābhān labdhvāpi samāsādya,",
    "1103:649": "cirakālamupabhujya sukhānyapi,",
    "1103:650": "punarmṛtyumadhigamya riktahastaśca tucchahastaḥ|",
    "1103:651": "na tasmāllābhādīṣadapi pātheyaṃ gṛhītam|",
    "1103:652": "nāpi sukhāt kiṃcit pariśiṣṭamavasthitam|",
    "1103:653": "kaṭisūtrakamātramapi na pariśeṣitamiti nagnaśca cauraiḥ parimuṣita iva asmāllokātparaṃ lokaṃ yāsyāmi||",
    "1103:654": "syādetat-astyeva viśeṣo lābhasya cīvarādīnāmanupaghātādāyuḥsaṃskārāṇāmupastambhācciratarakālaṃ jīvitaṃ syāt |",
    "1103:655": "tataśca pūrvakṛtapāpasya vidūṣaṇāsamudācārādinā parikṣayaṃ śikṣāsaṃvaraparirakṣaṇena bodhicittasevanādinā ca kuśalapakṣasya ca vṛddhiṃ kuryām| yaduktam-",
    "1103:656": "yāvacciraṃ jīvati dharmacārī",
    "1103:657": "tāvatprasūte kuśalapravāham||iti||",
    "1103:658": "ato lābhāntarāyakāriṇi yukta eva pradveṣa ityāśaṅkayannāha-",
    "1103:659": "pāpakṣayaṃ ca puṇyaṃ ca lābhājjīvan karomi cet|",
    "1103:660": "lābhāduktakrameṇa jīvan dhriyamāṇaḥ pāpakṣayaṃ ca puṇyaṃ ca karomītyādi manyase|",
    "1103:661": "nanu etaditaḥ samadhikaṃ doṣamapaśyatā abhidhīyata ityāha-",
    "1103:662": "puṇyakṣayaśca pāpaṃ ca lābhārthaṃ krudhyato nanu||60||",
    "1103:663": "lābhārthaṃ lābhanimittaṃ tadantarāyakāriṇi dveṣaṃ kurvataḥ sukṛtakṣaya evopajāyate|",
    "1103:664": "yaduktam-sarvametatsucaritam [6.1] ityādinā|",
    "1103:665": "ayaṃ tu viśeṣaḥ-akṣāntisamudbhavasya pāpasya rāśirabhivardhate||",
    "1103:666": "athāpi syāt-yathākathaṃcit tāvaccirakālaṃ lābhājjīvitaṃ syāt|",
    "1103:667": "tāvataiva naḥ prayojanamityāha-",
    "1103:668": "yadarthameva jīvāmi tadeva yadi naśyati|",
    "1103:669": "kiṃ tena jīvitenāpi kevalāśubhakāriṇā||61||",
    "1103:670": "na khalu bodhisattvasya itarasattvavajjīvitaṃ niṣprayojanamevābhilaṣitam,",
    "1103:671": "kiṃ tarhi saṃbhārābhisaṃvardhanārthaṃ pāpakṣayārthaṃ ca|",
    "1103:672": "tad yadi sukṛtakṣayanimittameva tat syāt,",
    "1103:673": "tadā kiṃ tena tādṛśena jīvitenāpi kevalāśubhakarmakaraṇaśīlena ?",
    "1103:674": "ninditameva taditi bhāvaḥ||",
    "1103:675": "syādetat-na lābhāntarāyakāritayā mamāvarṇavādini pratighacittamutpadyate,",
    "1103:676": "kiṃ tu guṇapracchādanādikarmaṇā,",
    "1103:677": "duḥkhahetutvādityāha-",
    "1103:678": "avarṇavādini dveṣaḥ sattvānnāśayatīti cet|",
    "1103:679": "parāyaśaskare'pyevaṃ kopaste kiṃ na jāyate||62||",
    "1103:680": "ayaśobhidhāyini yo'yaṃ bhavato vidveṣaḥ,",
    "1103:681": "so'varṇavādī doṣāviṣkaraṇādguṇapracchādanācca tvāṃ nāśayati|",
    "1103:682": "iti matvā cedyadi tannimittakaḥ|",
    "1103:683": "athavā|",
    "1103:684": "sattvān lokānnāśayati|",
    "1103:685": "avarṇavādena mayi nigrāhayati|",
    "1103:686": "svayamaprasannacittasteṣāmapi cittamaprasādayatītyarthaḥ|",
    "1103:687": "iti avarṇavādini dveṣaścet, ucyate|",
    "1103:688": "tadā yo'pi pareṣāmanyasattvānāmayaśaḥ prakāśayati,",
    "1103:689": "tatrāpi kopaste kiṃ na jāyate ?",
    "1103:690": "so'pi ca avarṇavādī sattvānnāśayati|",
    "1103:691": "tadasminnapi yuktarūpa eva kopaḥ||",
    "1103:692": "atrottaramāśaṅkayannāha-",
    "1103:693": "parāyattāprasādatvādaprasādiṣu te kṣamā|",
    "1103:694": "pareṣu anyeṣu sattveṣu āyatta āśrito'prasādo'sya|",
    "1103:695": "anyasattvān viṣayīkṛtya samutpanna iti|",
    "1103:696": "tasya bhāvastattvaṃ tasmāt|",
    "1103:697": "parāśritāprasādattvādaprasādiṣu aprasannacitteṣu avarṇavādiṣu tava kṣamā kṣāntirūtpadyate|",
    "1103:698": "ātmacittameva pṛcchati| atrāha-",
    "1103:699": "kleśotpādaparāyatte kṣamā nāvarṇavādini||63||",
    "1103:700": "yadi yaḥ parāyattāprasādaḥ tatra kṣamā bhavato bhavati,",
    "1103:701": "tadā svasminnavarṇavādini kiṃ na kṣamā ?",
    "1103:702": "kiṃrūpe ?",
    "1103:703": "kleśotpādanaparāyatte kleśānāmutpādaparatantre|",
    "1103:704": "parāyattāprasādatvaṃ kṣamāhetuḥ tulyamubhayatrāpi ityarthaḥ||",
    "1103:705": "pratimādyupaghātakāriṣu śraddhāvaśādapi pratighacittaṃ notpādayitavyamityāha-",
    "1103:706": "pratimāstūpasaddharmanāśakākrośakeṣu ca|",
    "1103:707": "na yujyate mama dveṣo buddhādīnāṃ na hi vyathā||64||",
    "1103:708": "nāśakā vikopayitāraḥ|",
    "1103:709": "ākrośakā doṣabuddhayā vairūpyābhidhāyinaḥ|",
    "1103:710": "teṣu na yukto mama dveṣaḥ|",
    "1103:711": "kutaḥ ? yasmādbuddhādīnāṃ bodhisattvāryaśrāvakapratyekabuddhānāṃ vitathābhiniveśaprasūtātmagrāhanivṛtterabhiṣvaṅgābhāvānna vyathā cittapīḍālakṣaṇaṃ daurmanasyaṃ nāsti|",
    "1103:712": "iti bhāvaḥ|",
    "1103:713": "ataḥ pratimāvināśakeṣu dveṣacittaṃ notpādayitavyam|",
    "1103:714": "tathā viruddhadharmakāriṣu karuṇaiva tu yujyate teṣu sādhūnām|",
    "1103:715": "anyathā tatra viśeṣābhāvāt pāpameva kevalamupajāyate|",
    "1103:716": "yadi punardharmato nivārayituṃ śakyate,",
    "1103:717": "tadā na doṣaḥ||",
    "1103:718": "yadapi ca dharmakāmatayā gurumātāpitrādyupaghātakāriṣu dveṣacittamutpadyate,",
    "1103:719": "tadapi vinivāryamevetyāha-",
    "1103:720": "gurusālohitādīnāṃ priyāṇāṃ cāpakāriṣu|",
    "1103:721": "pūrvavatpratyayotpādaṃ dṛṣṭvā kopaṃ nivārayet||65||",
    "1103:722": "guravo dharmamārgopadeṣṭāro'kuśalapakṣanivartayitāraḥ |",
    "1103:723": "sālohitāḥ sodarāḥ |",
    "1103:724": "anye'pi jñātisagotrabāndhavādayaḥ |",
    "1103:725": "teṣāmapakāriṣu |",
    "1103:726": "tathā priyāṇāṃ premasthānānāṃ cāpakāriṣu kopaṃ nivārayediti saṃbandhaḥ |",
    "1103:727": "katham? pūrvavatpratyayotpādaṃ dṛṣṭvā |",
    "1103:728": "yaduktam-ye kecidaparādhāśca ityādinā |",
    "1103:729": "ataḥ sarve'pyamī pūrvakarmopajanitameva phalamupabhuñjate |",
    "1103:730": "nātra kaścit pratīkāraheturasti |",
    "1103:731": "tadanena yathā aparasamaye devagurudvijātimātāpitṛprabhṛtīnāmarthe pāpaṃ kurvato'pi na doṣa iti matam,",
    "1103:732": "na tathā ihābhimatamityuktaṃ bhavati ||",
    "1103:733": "kiṃ ca | idamapi vastutattvaṃ manasi kurvatā na sattveṣu cittaṃ dūṣayitavyamityāha-",
    "1103:734": "cetanācetanakṛtā dehināṃ niyatā vyathā |",
    "1103:735": "sā vyathā cetane dṛṣṭā kṣamasvaināṃ vyathāmataḥ ||66||",
    "1103:736": "samastakāryasya anvayavyatirekābhyāṃ janakatvenāvadhāritaṃ sāmagrīlakṣaṇaṃ kāraṇam|",
    "1103:737": "sā ca sāmagrī vastudharmatayā kācit kvacit samarthasvabhāvā|",
    "1103:738": "tatra cetanena kṛtā hastapādādiprahāreṇa|",
    "1103:739": "acetanena daṇḍaśastrarogādinā|",
    "1103:740": "tatrāpi cetanāvadvayāpāro'styeva|",
    "1103:741": "sākṣāt pāraṃparyakṛtastu viśeṣaḥ|",
    "1103:742": "svayameva yadṛcchayā vā loṣṭakuḍyādyabhighātajanitā vā dehināṃ śarīriṇāṃ niyatā vyathā niyamena samutpadyate|",
    "1103:743": "nānyadito vyathākāraṇamasti|",
    "1103:744": "sā caivaṃ dvividhakāraṇasāmagrīprasūtāpi cetane savijñānake kāye dṛṣṭā pramāṇapariniścitā|",
    "1103:745": "atastadeva tadutpattisthānaṃ nānyat|",
    "1103:746": "acetane|",
    "1103:747": "vedanāyogāt|",
    "1103:748": "tato yad yasyotpattisthānaṃ tat tatraiva bhavati nānyatra,",
    "1103:749": "yathā paṅke paṅkajaṃ na sthale|",
    "1103:750": "ataḥ asmānyāyāt kṣamasva sahasva enāmanantarakathitobhayarūpāṃ vyathām||",
    "1103:751": "tadānīmubhayorapi sādhāraṇadūṣaṇatayā kvacidapi kopo na yukta iti kathayitumāha-",
    "1103:752": "mohādeke'parādhyanti kupyantyanye vimohitāḥ|",
    "1103:753": "brūmaḥ kameṣu nirdoṣaṃ kaṃ vā brūmo'parādhinam||67||",
    "1103:754": "ātmātmīyagrāhābhiniveśaviparyāsādeke kecidaparādhyanti daṇḍādinā|",
    "1103:755": "samākrośādi vā vadantaḥ sadoṣamātmānaṃ kurvanti|",
    "1103:756": "anye punastadaparādhena kupyanti|",
    "1103:757": "vimohitā mohādeva svakṛtakarmaphalasaṃbandhamananusaranto'vidyāvaraṇāt,",
    "1103:758": "pratitāḍanākrośādikamārabhante|",
    "1103:759": "itthaṃ brūmaḥ-kam eṣu kleśarākṣasāveśavaśīkṛteṣu nirdoṣam,",
    "1103:760": "kaṃ vā brūmo'parādhinam ?",
    "1103:761": "ubhayeṣāmapi sādhāraṇadoṣatvāt||",
    "1103:762": "idamapi ca ātmagatameva cintayatā pratighacittaṃ nivartayitavyamityāha-",
    "1103:763": "kasmādevaṃ kṛtaṃ pūrvaṃ yenaivaṃ bādhyase paraiḥ|",
    "1103:764": "sarve karmaparāyattāḥ ko'hamatrānyathākṛtau||68||",
    "1103:765": "kasmātkāraṇāt kimityevam etatphalaṃ hetukarma kṛtam|",
    "1103:766": "yeneti lokoktireṣā yadityasyārthe|",
    "1103:767": "yadevam|",
    "1103:768": "yadi vā yena karmasāmarthyena hetunā|",
    "1103:769": "ākrośabandhanatāḍanādibhiḥ bādhyase pīḍyase parairanyaiḥ|",
    "1103:770": "nanu yadi nāma evam,",
    "1103:771": "tathāpi pratīkāro yukta ityāha-sarva ityādi|",
    "1103:772": "sarve duḥkhahetavaḥ karmapratyayopajanitapravṛttayaḥ iti ko'hamatra anyathākṛtau tatphalanivartanāya ? na kaścit|",
    "1103:773": "phaladānonmukhasya karmaṇaḥ kenacinnivartayitumaśakyatvāt||",
    "1103:774": "idaṃ punaratra yuktarūpamityāha-",
    "1103:775": "evaṃ buddhvā tu puṇyeṣu tathā yatnaṃ karomyaham|",
    "1103:776": "yena sarve bhaviṣyanti maitracittāḥ parasparam||69||",
    "1103:777": "ete sattvāḥ karmakleśaparāyattāḥ parasparamasamañjasakarmakāriṇo nivartayitumaśakyā iti|",
    "1103:778": "evaṃ buddhvā jñātvā punaḥ puṇyeṣu kuśaleṣu karmasu tathā yatnaṃ karomyaham,",
    "1103:779": "tena prakāreṇa vīryaṃ samārabhe,",
    "1103:780": "yena tathāvidhaṃ sāmarthyaṃ pratilabhya sanmārge pravartitāḥ santaḥ sarve maitracittā hitasukhavidhānatatparāḥ parasparamanyonyaṃ bhaviṣyanti||",
    "1103:781": "drohacittaṃ vinivartya priyavastūpaghātakāriṇi laukikodāharaṇena dveṣaṃ nivartayediti ślokadvayamupadarśayannāha-",
    "1103:782": "dahyamāne gṛhe yadvadagnirgatvā gṛhāntaram|",
    "1103:783": "tṛṇādau yatra sajyeta tadākṛṣyāpanīyate||70||",
    "1103:784": "evaṃ cittaṃ yadāsaṅgādahyate dveṣavahninā|",
    "1103:785": "tatkṣaṇaṃ tatparityājyaṃ puṇyātmoddāhaśaṅkayā||71||",
    "1103:786": "ekasmin gṛhe'gninā dahyamāne yathā tasmād gṛhādanyad gṛhaṃ gṛhāntaraṃ gatvā|",
    "1103:787": "agniryatra tṛṇakāṣṭhādau sajjate lagati,",
    "1103:788": "tadantargatamanyadapi vastu mā dhākṣīditi śaṅkayā tadākṛṣyāpanīyate,",
    "1103:789": "pṛthak kṛtvā nirdhāryate,",
    "1103:790": "iti dṛṣṭakramaṃ prakṛte'pi yojayannāha|",
    "1103:791": "evamuktodāharaṇanyāyena cittaṃ mano yasya vastuna āsaṅgādāsakto dahyate paritapyate dveṣavahninā pratighānalena tadāsaṅgasthānaṃ vastu tatkṣaṇaṃ na kālāntarapalimbena parityājyaṃ tatrābhiniveśaḥ parihartavyaḥ|",
    "1103:792": "kiṃ kāraṇam ?",
    "1103:793": "puṇyasyātmā śarīram|",
    "1103:794": "puṇyaskandha iti yāvat|",
    "1103:795": "tasya uktakrameṇa uddāhaḥ parikṣayo mā bhūt|",
    "1103:796": "anyathā gṛhāntargatapadārthavat pradveṣavahniḥ tamapi dahet||",
    "1103:797": "api ca| lābha evāyaṃ labdhaḥ,",
    "1103:798": "yanmanuṣyaduḥkhairnarakaphalaṃ karma vipacyate iti pratipādayannāha-",
    "1103:799": "māraṇīyaḥ karaṃ chittvā muktaścetkimabhadrakam|",
    "1103:800": "manuṣyaduḥkhairnarakānmuktaścetkimabhadrakam||72||",
    "1103:801": "yo hi māraṇamarhati,",
    "1103:802": "sa yadi hastamātraṃ chittvā mucyate,",
    "1103:803": "tadā na kācit kṣatirasya|",
    "1103:804": "pratyuta labdhalābhamātmānaṃ manyate atyalpamidaṃ maraṇaduḥkhāt karacchedanaduḥkhamiti|",
    "1103:805": "tathā yo'pi manuṣyaduḥkhaṃ tāḍanabandhanatiraskārādikṛtamanubhūya narakaduḥkhādvimukto bhavati,",
    "1103:806": "tasyāpi na kiṃcidapacīyate|",
    "1103:807": "na kiṃcididaṃ duḥkhaṃ narakaduḥkhāt,",
    "1103:808": "sukhameva tat|",
    "1103:809": "tato yadi vicakṣaṇaḥ syāt,",
    "1103:810": "tadā saumanasyamevātra yuktamasya||",
    "1103:811": "athāpi syāt-na mayā svalpamātre'pi duḥkhe kṣamā kartuṃ śakyata iti, atrāha-",
    "1103:812": "yadyetanmātramevādya duḥkhaṃ soḍhuṃ na pāryate|",
    "1103:813": "tannārakavyathāhetuḥ krodhaḥ kasmānna vāryate||73||",
    "1103:814": "khaṭacapeṭaloṣṭādiprahārakṛtamīṣanmātramapi duḥkhamidānīṃ soḍhuṃ marṣituṃ na pāryate na śakyate|",
    "1103:815": "tadatra bhavantaṃ pṛcchāmaḥ-yadi evameva,",
    "1103:816": "tadayaṃ nārakaduḥkhasaṃvartanīyaḥ krodhaḥ kopaḥ kasmātkāraṇānna vāryate ?",
    "1103:817": "ayameva hi atitarāṃ narakeṣu duḥkhadāyaka iti duḥkhabhīrūṇāmeva krodhaṃ nivartayituṃ yuktaṃ syāt||",
    "1103:818": "kiṃ ca| yadyapi soḍhuṃ na śakyate,",
    "1103:819": "tathāpi taddhetukakarmasaṃbhavādanicchato'pi duḥkhamāpatiṣyati bhavataḥ|",
    "1103:820": "na ca kiṃcitphalamutpatsyate|",
    "1103:821": "marṣaṇāt punastasya mahārthalābho bhaviṣyatīti vṛttadvayena śikṣayitumāha-",
    "1103:822": "kopārthamevamevāhaṃ narakeṣu sahasraśaḥ|",
    "1103:823": "kārito'smi na cātmārthaḥ parārtho vā kṛto mayā||74||",
    "1103:824": "na cedaṃ tādṛśaṃ duḥkhaṃ mahārthaṃ ca kariṣyati|",
    "1103:825": "jagadduḥkhahare duḥkhe prītirevātra yujyate||75||",
    "1103:826": "kopanimittameva|",
    "1103:827": "evameva niṣphalameva|",
    "1103:828": "narakeṣu saṃjīvādiṣu|",
    "1103:829": "sahasraśaḥ anekavāram|",
    "1103:830": "ahaṃ kāritaḥ chedanabhedanapāṭanādikāraṇābhiḥ pīḍitaḥ|",
    "1103:831": "evaṃ duḥkhamanubhavatāpi mayā na ca naiva ātmārthaḥ dṛṣṭādṛṣṭaphalasādhanaḥ kṛto niṣpāditaḥ|",
    "1103:832": "parasya anyasya vā arthaḥ sukhavidhānalakṣaṇaḥ|",
    "1103:833": "iti niṣprayojanameva nārakaduḥkhasahasraśaḥ paribhavo jātaḥ|",
    "1103:834": "tadadyāpi na tathaiva mamāsahiṣṇutā yuktetyāha-idaṃ duḥkhaṃ naiva tādṛśaṃ yādṛśaṃ narakasamudbhavam|",
    "1103:835": "atha ca mahārthaṃ sarvasattvahitasukhavidhānabhūtaṃ buddhatvaṃ sādhayiṣyati|",
    "1103:836": "ato jagato duḥkhahare trijagatparyāpannasarvasattvaduḥkhapraśamanakare duḥkhe prītirevātra yujyate nāruciriti bhāvaḥ||",
    "1103:837": "paraguṇaśravaṇerṣyāmalaprakṣālanāyāha-",
    "1103:838": "yadi prītisukhaṃ prāptamanyaiḥ stutvā guṇorjitam|",
    "1103:839": "manastvamapi taṃ stutvā kasmādevaṃ na hṛṣyasi||76||",
    "1103:840": "guṇādhikaṃ stutvā yadi prītisukhaṃ kaiścit prāptam,",
    "1103:841": "tadā he manaḥ tvamapi tadguṇasaṃvarṇanena kimiti harṣasukhaṃ nānubhavasi ?",
    "1103:842": "kimakāṇḍameva tadīrṣyānalajvālāyāmātmasaṃtānamindhanīkaroṣi ?",
    "1103:843": "nanu sarvasukhamāsaṅgātmatayā niṣiddhameva sevitum|",
    "1103:844": "tataḥ ahaṃ sarvasukhavaimukhyādidamapi nopādade|",
    "1103:845": "vakṣyati hi-",
    "1103:846": "yatra yatra ratiṃ yāti manaḥ sukhavimohitam|",
    "1103:847": "tasmātsahasraguṇitaṃ duḥkhaṃ bhūtvopatiṣṭhate||iti|",
    "1103:848": "[bodhi. 8. 18]",
    "1103:849": "āha-",
    "1103:850": "idaṃ ca te hṛṣṭisukhaṃ niravadyaṃ sukhodayam|",
    "1103:851": "na vāritaṃ ca guṇibhiḥ parāvarjanamuttamam||77||",
    "1103:852": "na hi sarvaṃ hṛṣṭisukhamapākṛtam,",
    "1103:853": "api tu yat sāvadyamakuśalahetuḥ|",
    "1103:854": "idaṃ ca paraguṇāśrayaṃ hṛṣṭisukhaṃ niravadyaṃ tava,",
    "1103:855": "na ca akuśalahetuḥ|",
    "1103:856": "ataḥ sukhodayaṃ sukhasyodayo'smāditi kṛtvā|",
    "1103:857": "ata eva na vāritaṃ ca guṇibhirbhagavacchāsanavidhijñaiḥ|",
    "1103:858": "ayamaparo'sya guṇaḥ,",
    "1103:859": "yat parāvarjanamuttamaṃ paraguṇeṣu prītyā|",
    "1103:860": "guṇeṣu evamayaṃ matsarīti manyamānā anye'pi sattvā āvarjitā bhavanti,",
    "1103:861": "ato yuktamevātra prītisukhamupādātum||",
    "1103:862": "syādetat-na paraguṇeṣu akṣamā kācinmama|",
    "1103:863": "kiṃ tarhi tāvattasyaiva sukhametaditi mayā soḍhumaśakyamiti| atrāha-",
    "1103:864": "tasyaiva sukhamityevaṃ tavedaṃ yadi na priyam|",
    "1103:865": "bhṛtidānādiviraterdṛṣṭādṛṣṭaṃ hataṃ bhavet||78||",
    "1103:866": "tasyaiva stutikartuḥ sukhamiti evamanenābhiprāyeṇa bhavato yadi idaṃ paraguṇastutipratisamudbhavaṃ sukhaṃ na priyam,",
    "1103:867": "tadā atisaṃkaṭe patito'si |",
    "1103:868": "katham ? bhṛtidānādivirateḥ|",
    "1103:869": "yadapi ca bhavataḥ svātmasukhanimittaṃ svabhṛtyādiṣu bhṛtidānaṃ karmamūlyadānam,",
    "1103:870": "tathā upakārakāriṇi pratyupakārakaraṇam|",
    "1103:871": "ityāderviratervaimukhyāt,",
    "1103:872": "tadapi na kartavyameva syāt parasukhavidveṣiṇā|",
    "1103:873": "yatastenāpi tasya sukhameva saṃpatsyate|",
    "1103:874": "tato dṛṣṭamaihikaṃ phalam,",
    "1103:875": "adṛṣṭaṃ pāralaukikam|",
    "1103:876": "ubhayamapi hataṃ bhavet parasukhasaṃpadamarṣiṇā||",
    "1103:877": "kiṃ ca| mithyottaramevedaṃ bhavata iti pratipādayannāha-",
    "1103:878": "svaguṇe kīrtyamāne ca parasaukhyamapīcchasi|",
    "1103:879": "kīrtyamāne paraguṇe svasaukhyamapi necchasi||79||",
    "1103:880": "yadi kaścidbhavato guṇamudīrayati,",
    "1103:881": "tadā tasya parasyāniṣṭamapi saukhyamicchasi|",
    "1103:882": "atha paraguṇānanuvarṇayati,",
    "1103:883": "tadā punarīrṣyāśalyavitudyamānamānasaḥ|",
    "1103:884": "svasaukhyamapi necchasi|",
    "1103:885": "āstāṃ tāvat parasaukhyamityapiśabdaḥ|",
    "1103:886": "tasmāt parasukhasaṃpadīrṣyaiva bhavataḥ,",
    "1103:887": "na stāvakasukhāsahiṣṇutā|| yaduktam-",
    "1103:888": "tasyaiva sukhamityevaṃ tavedaṃ yadi na priyam| iti|",
    "1103:889": "[bodhi. 6.78]",
    "1103:890": "tatra viśeṣeṇa dūṣaṇamāha-",
    "1103:891": "bodhicittaṃ samutpādya sarvasattvasukhecchayā|",
    "1103:892": "svayaṃ labdhasukheṣvadya kasmātsattveṣu kupyasi||80||",
    "1103:893": "idamatigarhitameva viśeṣeṇa samutpāditabodhicittasya,",
    "1103:894": "yat parasukhasaṃpadasahiṣṇutā nāma|",
    "1103:895": "yataḥ sarvasattvāḥ triadhātukāntaścarāḥ samastasukhasaṃpattisaṃtarpitā buddhatvamadhigamya mayā kartavyāḥ iti manasikāreṇa bodhicittamutpādyate|",
    "1103:896": "tadutpādya kasmāt sattveṣu kupyate ?",
    "1103:897": "adya idānīm|",
    "1103:898": "kiṃbhūteṣu prasādasthāneṣu ?",
    "1103:899": "svacittamabhiprasādya svayamātmanaiva prāptasukheṣu|",
    "1103:900": "iti akaraṇīyameva tat parasukhavaimukhyacittaṃ bodhisattvasyeti bhāvaḥ||",
    "1103:901": "yaḥ punarutpāditabodhicitto'pi parasya lābhasatkārasaṃpattimabhisamīkṣya tadīrṣyākaṣāyitahṛdayaḥ tenaiva śokena dahyate,",
    "1103:902": "tasya paribhāṣaṇārthamāha-",
    "1103:903": "trailokyapūjyaṃ buddhatvaṃ sattvānāṃ kila vāñchasi|",
    "1103:904": "satkāramitvaraṃ dṛṣṭvā teṣāṃ kiṃ paridahyase||81||",
    "1103:905": "athavā syādetat-na khalu mayā tatsukhameva na mṛṣyate,",
    "1103:906": "kiṃ tarhi tadudbhāvitānyaguṇaśravaṇābhiprasannamānasaiḥ teṣāmupanāmitaṃ lābhasatkāramityatrāha-trailokyetyādi|",
    "1103:907": "trayo lokāeva kāmarūpārūpyadhātulakṣaṇāḥ lokaprasiddhayā vā svargādisvabhāvāḥ trailokyam,",
    "1103:908": "tatsamudāyo vā|",
    "1103:909": "tasya pūjāmarhatīti pūjyamabhyarcanīyam|",
    "1103:910": "anena sarvātiśāyitvaṃ pratipāditam|",
    "1103:911": "tathābhūtaṃ buddhatvaṃ sattvānāṃ kila vāñchasi|",
    "1103:912": "kiletyanena viparyayaṃ dṛṣṭvā aruciṃ prakāśayati|",
    "1103:913": "satkāra mityupalakṣaṇam|",
    "1103:914": "lābhamapi|",
    "1103:915": "śeṣaṃ subodham||",
    "1103:916": "lābhamabhisaṃdhāyāha-",
    "1103:917": "puṣṇāti yastvayā poṣyaṃ tubhyameva dadāti saḥ|",
    "1103:918": "kuṭumbajīvinaṃ labdhvā na hṛṣyasi prakupyasi||82||",
    "1103:919": "tvayā poṣaṇīyaṃ priyaputrakādikaṃ tvadīyaṃ yaḥ puṣṇāti,",
    "1103:920": "sa tubhyameva dadāti|",
    "1103:921": "tavaiva tenopacayaḥ kṛto bhavet|",
    "1103:922": "ataḥ tvatkuṭumbajīvinaṃ tvadīyaṃ kuṭumbaṃ jīvayati yaḥ,",
    "1103:923": "taṃ tathāvidhaṃ puruṣaṃ labdhvā prāpya prahṛṣyasi na ?",
    "1103:924": "kākvā pṛcchati-prakupyasi,",
    "1103:925": "na prahṛṣyase cetyarthaḥ|",
    "1103:926": "tathā prakṛte'pi yena sarvasattvā ātmīyatvena gṛhītāḥ,",
    "1103:927": "tasya tatsukhaiḥ sukhamevocitamiti||",
    "1103:928": "syādetat-buddhatvameva tvayā teṣāṃ pratijñātam,",
    "1103:929": "na tu punaranyasukhamityāśaṅkayāha-",
    "1103:930": "sa kiṃ necchasi sattvānāṃ yasteṣāṃ bodhimicchati|",
    "1103:931": "nanu etadapi na samyak| yasmāt-",
    "1103:932": "jagadadya nimantritaṃ mayā",
    "1103:933": "sugatatvena sukhena cāntarā||",
    "1103:934": "iti pratijñātam|",
    "1103:935": "bhavatu nāma evam,",
    "1103:936": "tathāpi yaḥ samutpāditabodhicittaḥ teṣāṃ sattvānāṃ bodhiṃ buddhatvamicchati,",
    "1103:937": "sa kimanyalaukikalokottaramarthajātaṃ necchati ?",
    "1103:938": "atha naivamiṣyate,",
    "1103:939": "tadā bodhicittamapi hīyate ityāha-",
    "1103:940": "bodhicittaṃ kutastasya yo'nyasaṃpadi kupyati||83||",
    "1103:941": "bodhicittaṃ kutastasya ?",
    "1103:942": "mithyaiva bodhicittapratijñasya|",
    "1103:943": "kasya ? yo'nyasaṃpadi kupyati|",
    "1103:944": "itaravibhūtau lābhasatkāraprasūtāyām,",
    "1103:945": "iti marmacodanā bodhisattvasya kuśalakarmanivṛttihetuḥ||",
    "1103:946": "api ca| aparasya lābhasatkārasaṃpadabhāve'pi na bhavatastadbhāvasaṃbhavaḥ|",
    "1103:947": "tatkimakāraṇameva tadvidveṣiṇā ātmaghātāya yatnaḥ kriyate iti pratipādayannāha-",
    "1103:948": "yadi tena na tallabdhaṃ sthitaṃ dānapatergṛhe|",
    "1103:949": "sarvathāpi na tatte'sti dattādattena tena kim||84||",
    "1103:950": "yadi nāma tena tava akṣamāviṣayeṇa sattvena taddīyamānaṃ vastu na labdham,",
    "1103:951": "tathāpi sthitaṃ dānapatergṛhe|",
    "1103:952": "bhavatastu kiṃ tasmājjātam ?",
    "1103:953": "sarvathāpi tena labdhena gṛhāvasthitena vā na tadvastu tavāsti|",
    "1103:954": "iti dattādattena te kim ?",
    "1103:955": "na kiṃcit prayojanaṃ bhavataḥ|",
    "1103:956": "atastatra upekṣaiva yuktā viduṣaḥ||",
    "1103:957": "kiṃ ca| idamapi tāvat paribhāvyatāmityupadarśayannāha-",
    "1103:958": "kiṃ vārayatu puṇyāni prasannān svaguṇānatha|",
    "1103:959": "labhamāno na gṛhṇātu vada kena na kupyasi||85||",
    "1103:960": "yo'sau atiprasannairdāyakadānapatiobhirlābhasatkāraiḥ pūjyate,",
    "1103:961": "sa kiṃ vārayatu puṇyāni pūrvajanmakṛtāni vipākonmukhāni,",
    "1103:962": "yadvaśāttasya lābhasatkārāḥ|",
    "1103:963": "uta prasannān dāyakadānapatīn vārayatu,",
    "1103:964": "atha svaguṇān vārayatu,",
    "1103:965": "yānāśritya eṣāṃ prasādo jātaḥ|",
    "1103:966": "mā prasādamapyeṣāṃ janayiṣyatheti|",
    "1103:967": "athavā|",
    "1103:968": "labhamāno'pi tebhyo na svīkarotu|",
    "1103:969": "brūhi kena prakāreṇa atra na bhavato'paritoṣaḥ syāt|",
    "1103:970": "tatra puṇyādīnāṃ vārayitumaśakyatvāt labhyamānāgrahaṇe'pi sarvathāpi na tatte'stītyādinā bādhakasyoktatvāditi na kiṃcit paritoṣakāraṇamasti||",
    "1103:971": "athāpi syāt-parasyaiva lābhasatkārasaṃpattirasti, na mama|",
    "1103:972": "atha mama nāsti,",
    "1103:973": "tadā parasyāpi mā bhūt,",
    "1103:974": "ityetanmamāsaṃtuṣṭinibandhanamityāśaṅkayāha-",
    "1103:975": "na kevalaṃ tvamātmānaṃ kṛtapāpaṃ na śocasi|",
    "1103:976": "kṛtapuṇyaiḥ saha spardhāmaparaiḥ kartumicchasi||86||",
    "1103:977": "subodham| “yat kiṃcidduḥkhaṃ tatsarvaṃ pāpasamudbhūtam|",
    "1103:978": "abhilāṣavighāto'pi duḥkham|",
    "1103:979": "yadapi paryeṣamāṇo na labhate,",
    "1103:980": "tadapi duḥkham“ iti vacanāt||",
    "1103:981": "yadvakṣyati-",
    "1103:982": "abhilāṣavighātāśca jāyante pāpakāriṇām| iti|",
    "1103:983": "[bodhi . 7.41]",
    "1103:984": "yat kiṃcit sukhaṃ tat sarvaṃ puṇyaprasūtam|",
    "1103:985": "iti sukhābhilāṣiṇā śubhe karmaṇi udyogaḥ karaṇīyaḥ|",
    "1103:986": "yadvakṣyati-",
    "1103:987": "puṇyakārisukhecchā tu............ ityādi|",
    "1103:988": "[bodhi. 7.42-43]",
    "1103:989": "iti kathaṃ kṛtapuṇyaiḥ saha spardhā yujyate ?",
    "1103:990": "sukṛtakriyāyāmeva tatsukhābhilāṣiṇāṃ spardhā yuktetyarthaḥ||",
    "1103:991": "api ca| idamapi praṣṭavyo'si-",
    "1103:992": "jātaṃ cedapriyaṃ śatrostvattuṣṭayā kiṃ punarbhavet|",
    "1103:993": "tava śatrordveṣaviṣayasya tvadabhilāṣamātreṇa apriyamaniṣṭaṃ jātamutpannaṃ ced yadi,",
    "1103:994": "etāvatā bhavataḥ kiṃ punarbhavet ?",
    "1103:995": "bhavatu tāvat tasyāniṣṭam,",
    "1103:996": "anyasya tu bhavatu, mā vā|",
    "1103:997": "mama kiṃcideva tāvanmātreṇa prayojanamiti parābhiprāyamāśaṅkayāha-",
    "1103:998": "tvadāśaṃsanamātreṇa na cāheturbhaviṣyati||87||",
    "1103:999": "tavāśaṃsanam icchā|",
    "1103:1000": "abhilāṣa iti yāvat|",
    "1103:1001": "tāvanmātreṇa na cāhetuḥ,",
    "1103:1002": "na vidyate heturasya,",
    "1103:1003": "ityaheturartho bhaviṣyati||",
    "1103:1004": "apriyasya bhavatu nāma evamityabhyupagamyocyate-",
    "1103:1005": "atha tvadicchayā siddhaṃ tadduḥkhe kiṃ sukhaṃ tava|",
    "1103:1006": "yadi nāma tavecchayā siddhaṃ niṣpannamapriyaṃ śatroḥ,",
    "1103:1007": "tathāpi tasya duḥkhe samutpanne kiṃ sukhaṃ tava ? na kiṃcit|",
    "1103:1008": "niṣprayojanamidamabhipretamiti yāvat|",
    "1103:1009": "nanu idameva prayojanaṃ yat tadduḥkhe mama saṃtuṣṭirityata āha-",
    "1103:1010": "athāpyartho bhavedevamanarthaḥ ko nvataḥ paraḥ||88||",
    "1103:1011": "evamapi paraduḥkhaparitoṣe yadi arthaḥ prayojanaṃ bhavet,",
    "1103:1012": "tadā ataḥ paraḥ anarthaḥ ko nu ?",
    "1103:1013": "nurityatiśaye|",
    "1103:1014": "ayamevānartho mahānityarthaḥ||",
    "1103:1015": "kathaṃ punarayamanartha ityāha-",
    "1103:1016": "etaddhi baḍiśaṃ ghoraṃ kleśabāḍiśikārpitam|",
    "1103:1017": "yato narakapālāstvāṃ krītvā pakṣyanti kumbhiṣu||89||",
    "1103:1018": "yasmādetadidamevaṃvidhaṃ parānarthacittaṃ baḍiśaṃ ghoraṃ mahābhayaṃkaram|",
    "1103:1019": "kiṃbhūtam ? kleśabāḍiśikārpitam|",
    "1103:1020": "kleśā eva baḍiśena carantīti bāḍiśikāḥ tairarpitamādattam|",
    "1103:1021": "yataḥ kleśabāḍiśikāt|",
    "1103:1022": "bāḍiśikādiva matsyam|",
    "1103:1023": "narakapālā yamapuruṣāḥ tvāṃ krītvā pakṣyanti pakṣyante|",
    "1103:1024": "kvacinnītveti pāṭhaḥ|",
    "1103:1025": "kumbhiṣu narakaviśeṣeṣu|",
    "1103:1026": "tasmādatrābhilāṣaṃ mā kārṣīriti bhāvaḥ||",
    "1103:1027": "yadapi stutyādivighāte duḥkhamutpadyate,",
    "1103:1028": "tadapi avivecayata evetyupadeśayannāha-",
    "1103:1029": "stutiryaśo'tha satkāro na puṇyāya na cāyuṣe|",
    "1103:1030": "na balārthaṃ na cārogye na ca kāyasukhāya me||90||",
    "1103:1031": "etāvāṃśca bhavetsvārtho dhīmataḥ svārthavedinaḥ|",
    "1103:1032": "pañcaprakāra evārthaḥ puruṣārthatvenābhimato viduṣām|",
    "1103:1033": "tadyathā-puṇyam,",
    "1103:1034": "āyurvṛddhiḥ,",
    "1103:1035": "balavṛddhiḥ,",
    "1103:1036": "ārogyalābhaḥ,",
    "1103:1037": "kāyasukhaṃ ceti|",
    "1103:1038": "na caiteṣu kvacidupayujyante stutyādayaḥ|",
    "1103:1039": "iyāneva hi svārtho bhavato bhavet prajñāvataḥ svārthavedinaḥ|",
    "1103:1040": "anyasya punaranyathāpi bhavet,",
    "1103:1041": "iti ātmani parāmṛśati|",
    "1103:1042": "jānantu yadyapi svārtham,",
    "1103:1043": "tathāpi svārthavedinaḥ anupāyatvāt pṛthagupadarśitaḥ|",
    "1103:1044": "dhīmata ityanena tadasaṅgatayā tadapi kathitam||",
    "1103:1045": "nanu mānasamapi sukhamasti,",
    "1103:1046": "tena avadhāraṇamayuktamityatrāha-",
    "1103:1047": "madyadyūtādi sevyaṃ syānmānasaṃ sukhamicchatā||91||",
    "1103:1048": "mānasaṃ sukhaṃ saumanasyam|",
    "1103:1049": "tadicchatā madyaṃ dyūtaṃ gaṇikā pāradārikaṃ sevanīyaṃ syāt|",
    "1103:1050": "yatpunaḥ saddharmaśravaṇāt saumanasyam,",
    "1103:1051": "tat puṇyagrahaṇena saṃgṛhītamityadoṣaḥ|",
    "1103:1052": "tasmāt saumanasya heturbhavato'pi stutyādayo bālajanānandakāriṇo'nupādeyā eva||",
    "1103:1053": "itthamapi bālajanollāpakāriṇaḥ stutyādaya ityāha-",
    "1103:1054": "yaśorthaṃ hārayantyarthamātmānaṃ mārayantyapi|",
    "1103:1055": "kecinmohapuruṣāḥ tādṛśaguṇāt svayamatisudūre vartamānā api śakrādiguṇaiḥ stūyamānā bandijanairanyaiśca protphullanayanavadanā yaśorthino hastyaśvādidhanaṃ tṛṇavat tebhyaḥ prayacchanti|",
    "1103:1056": "tathā taireva guṇaiḥ saṃbhāvitātmanāmapi śakravat śatruvijayasamudbhūtaṃ yaśo mama jagati vipulatāṃ gamiṣyati,",
    "1103:1057": "ityabhiniveśādduḥsahasaṃgrāmārohaṇānmārayanti|",
    "1103:1058": "na cātra paramārthataḥ kiṃcit prayojanam,",
    "1103:1059": "anyatra mithyāvikalpāditi pratipādayannāha-",
    "1103:1060": "kimakṣarāṇi bhakṣyāṇi mṛte kasya ca tatsukham||92||",
    "1103:1061": "stutyādyabhidhāyakāni akṣarāṇi varṇāḥ kiṃ bhakṣyāṇi carvitavyāni ?",
    "1103:1062": "yaśorthaṃ mṛte sati kasya ca tat sukhaṃ yaśaḥśravaṇasamuttham ?",
    "1103:1063": "tasmādbālakrīḍāsamānametadityupadarśayannāha-",
    "1103:1064": "yathā pāṃśugṛhe bhinne rodityārtaravaṃ śiśuḥ|",
    "1103:1065": "yathā kaścid bālo dhūlimayagṛheṇa paramaparitoṣeṇa parikrīḍamānaḥ kenacit tasmin bhagne mahadduḥkhena parigṛhītaḥ paramārtipīḍita iva madgṛhaṃ bhagnamiti karuṇasvaraṃ krandati,",
    "1103:1066": "saivopamā atrāpi ityāha-",
    "1103:1067": "tathā stutiyaśohānau svacittaṃ pratibhāti me||93||",
    "1103:1068": "tathaiva stutiyaśohānau vighāte svacittaṃ duḥkhamāviśat pratibhāsate vicārayato mama|",
    "1103:1069": "atrāpi na vastusatā kenacid vipralambha iti parāmarṣṭavyam||",
    "1103:1070": "punaranyathā vicāreṇa bāladharma evāyamiti caturbhiḥ ślokaiḥ parāmṛśayannāha-",
    "1103:1071": "śabdastāvadacittatvāt sa māṃ stautītyasaṃbhavaḥ|",
    "1103:1072": "śabdo varṇātmako bāhyārthatayā acittaḥ acetanaḥ|",
    "1103:1073": "tasya bhāvaḥ tasmāt|",
    "1103:1074": "sa śabdo māṃ stauti madīyaṃ varṇamudīrayati|",
    "1103:1075": "asaṃbhavaḥ na saṃbhavatyetat|",
    "1103:1076": "tat kathaṃ saumanasyaṃ jāyate ityāha-",
    "1103:1077": "paraḥ kila mayi prīta ityetatprītikāraṇam||94||",
    "1103:1078": "anyaḥ puruṣaścetanātmakaḥ|",
    "1103:1079": "kileti nirarthakametadapītyarucipratipādakam|",
    "1103:1080": "mayi prītaḥ abhiprasannaḥ ityetadabhisaṃdhānaṃ prītikāraṇam|",
    "1103:1081": "tatrāpyevamasaṃbandhātkevalaṃ śiśuceṣṭitam|",
    "1103:1082": "[bodhi. 6. 97]",
    "1103:1083": "iti saṃbandhaḥ||",
    "1103:1084": "asaṃbandhameva kalpayannāha-",
    "1103:1085": "anyatra mayi vā prītyā kiṃ hi me parakīyayā|",
    "1103:1086": "tasyaiva tatprītisukhaṃ bhāgo nālpo'pi me tataḥ||95||",
    "1103:1087": "yasmādanyasmin mayi vā prītyā parasaṃtānavartinyā kimāyātaṃ mama ? na kiṃcit|",
    "1103:1088": "kutaḥ ? tasyaiva tato ya eva prītaḥ stutikartā,",
    "1103:1089": "tat prītisukhaṃ nānyasya|",
    "1103:1090": "ato bhāgo nālpo'pi īṣadapi mama tataḥ parasaṃtānavartinaḥ prītisukhāt||",
    "1103:1091": "syādetat-parasukhenaiva sukhitvaṃ bodhisattvānām|",
    "1103:1092": "tat kimiti tato bhāgo nāstīti ? atrāha-",
    "1103:1093": "tatsukhena sukhitvaṃ cetsarvatraiva mamāstu tat|",
    "1103:1094": "kasmādanyaprasādena sukhiteṣu na me sukham||96||",
    "1103:1095": "yadi parasukhena sukhitvam|",
    "1103:1096": "tadā tasminnanyatra prasādena sukhite'pi mamāstu tatsukhitvam|",
    "1103:1097": "kimātmanyabhiprasādena prīte parasmin prītiḥ ?",
    "1103:1098": "na tvanyasmin prasādena sukhiteṣu mama sukham||",
    "1103:1099": "tasmādvacanamātramevaitat,",
    "1103:1100": "na paramārtha iti darśayitumāha-",
    "1103:1101": "tasmādahaṃ stuto'smīti prītirātmani jāyate|",
    "1103:1102": "tatrāpyevamasaṃbandhāt kevalaṃ śiśuceṣṭitam||97||",
    "1103:1103": "tadanyanimittābhāvāt ahaṃ stuta ityevaṃ vikalpanāt prītirātmabni jāyate,",
    "1103:1104": "na punaḥ parasukhena sukhitvāt|",
    "1103:1105": "tatrāpi na kevalamanyaprasādena sukhite sati|",
    "1103:1106": "ātmanyapi evamuktakrameṇa asaṃbandhādapratyāsatteḥ kāraṇāt kevalaṃ bālavilasitametat||",
    "1103:1107": "api ca| stutyādayo mama apacayameva dadhatītyupadarśayannāha-",
    "1103:1108": "stutyādayaśca me kṣemaṃ saṃvegaṃ nāśayantyamī|",
    "1103:1109": "guṇavatsu ca mātsaryaṃ saṃpatkopaṃ ca kurvate||98||",
    "1103:1110": "amī stutyādayaḥ mama kṣemaṃ kalyāṇam|",
    "1103:1111": "atha kṣemaṃ kuśalapakṣaparipālanam|",
    "1103:1112": "tathā saṃvegaṃ saṃsāraduḥkhanirvedanam|",
    "1103:1113": "nāśayanti ghnanti|",
    "1103:1114": "na tāvanmātrameva,",
    "1103:1115": "kiṃ tu guṇavatsu ca mātsaryam|",
    "1103:1116": "ātmani guṇādhikamānena paraguṇapracchādanāt|",
    "1103:1117": "tadguṇāsahanatayā vā saṃpadi lābhasatkārādisvabhāvāyāṃ kopaṃ ca amarṣaṃ kurvate teṣveva|",
    "1103:1118": "ahameva guṇādhikaḥ,",
    "1103:1119": "mamaiva sarvā saṃpattirucitā nānyeṣāmiti matvā||",
    "1103:1120": "yata ete doṣāḥ stutyādiṣu saṃbhavinaḥ,",
    "1103:1121": "tasmātstutyādighātāya mama ye pratyupasthitāḥ|",
    "1103:1122": "apāyapātarakṣārthaṃ pravṛttā nanu te mama||99||",
    "1103:1123": "tasmāt kāraṇāt |",
    "1103:1124": "stutyādighātāya virodhāya ye sattvā mama pratyupasthitā udyatāḥ|",
    "1103:1125": "apāyapāto narakādipatanam |",
    "1103:1126": "tato rakṣārthaṃ trāṇārthaṃ rakṣaṇanimittaṃ pravṛttā udyuktā nanu te mama|",
    "1103:1127": "ataḥ kalyāṇamitrāṇi te,",
    "1103:1128": "nāpakāriṇa iti||",
    "1103:1129": "lābhādivirodhini sarvathā pratighacittamayuktaṃ mama ityupadarśayitumāha-",
    "1103:1130": "muktyarthinaścāyuktaṃ me lābhasatkārabandhanam|",
    "1103:1131": "ye mocayanti māṃ bandhādveṣasteṣu kathaṃ mama||100||",
    "1103:1132": "vimuktikāmasya lābhasatkārau bandhanamiva,",
    "1103:1133": "saṅgasthānatvāt,",
    "1103:1134": "ayuktaṃ nocitaṃ mumukṣorbandhanam|",
    "1103:1135": "kalyāṇamitrakṛtyakāriṇaḥ śatrutvenābhimatā vimocayanti viyojayanti māṃ bandhāt saṃsāraduḥkhalakṣaṇāt lābhādisvabhāvādvā|",
    "1103:1136": "dveṣasteṣu paramopakāriṣu prītisthāneṣu kathaṃ mama ?",
    "1103:1137": "na yukta ityabhiprāyaḥ||",
    "1103:1138": "kathaṃ na yuktamityāha-",
    "1103:1139": "duḥkhaṃ praveṣṭukāmasya ye kapāṭatvamāgatāḥ|",
    "1103:1140": "buddhādhiṣṭhānata iva dveṣasteṣu kathaṃ mama||101||",
    "1103:1141": "lābhasatkārābhiṣvaṅgaprasaṅgāt saṃsāraduḥkhairvimoktukāmasya ye satpuruṣaviśeṣāḥ kapāṭatvamapadvāratvamāgatāḥ|",
    "1103:1142": "kutaḥ ? buddhānāmadhiṣṭhānato'nubhāvādiva|",
    "1103:1143": "dveṣasteṣu kathaṃ mama?",
    "1103:1144": "kuśalāpaghātakāriṇyapi dveṣaṃ nivārayannāha-",
    "1103:1145": "puṇyavighnaḥ kṛto'nenetyatra kopo na yujyate|",
    "1103:1146": "kṣāntyā samaṃ tapo nāsti nanvetattadupasthitam||102||",
    "1103:1147": "kuśalavighātaḥ kṛto'nena ityevaṃ manasi nidhāya atra puṇyavighātakāriṇi dveṣo na yujyate|",
    "1103:1148": "kasmāt ? yataḥ kṣāntyā titikṣayā samaṃ tulyaṃ tapaḥ sukṛtaṃ nāsti sarvaśubhakarmahetutvāt|",
    "1103:1149": "“na ca kṣāntisamaṃ tapaḥ“ (bodhi. 6.2)",
    "1103:1150": "iti vacanāt|",
    "1103:1151": "nanu tadevedamayatnata eva upasthitamupanatam|",
    "1103:1152": "puṇyavighnakāricchalena puṇyahetusaṃnidheḥ||",
    "1103:1153": "tatra pradveṣe tu ātmanaiva puṇyavighātaḥ kṛto bhavedityāha-",
    "1103:1154": "athāhamātmadoṣeṇa na karomi kṣamāmiha|",
    "1103:1155": "mayaivātra kṛto vighnaḥ puṇyahetāvupasthite||103||",
    "1103:1156": "atha yadi ātmana eva doṣeṇa asahiṣṇutātmakena na karomi kṣamāṃ kṣāntimiha vighnakāriṇi,",
    "1103:1157": "tadā mayaiva na punaranyena atra puṇye kṛto vighnaḥ|",
    "1103:1158": "kutaḥ ? puṇyahetau puṇyavighātakāritvenābhimate upasthite saṃnihitībhūte|",
    "1103:1159": "atretyasmin puṇyahetāviti vā saṃbhāvyate||",
    "1103:1160": "yadi puṇyavighātakārī,",
    "1103:1161": "kathamasau puṇyahetuḥ ?",
    "1103:1162": "yāvat sa eva vighna ityāha-",
    "1103:1163": "yo hi yena vinā nāsti yasmiṃśca sati vidyate|",
    "1103:1164": "sa eva kāraṇaṃ tasya sa kathaṃ vighna ucyate||104||",
    "1103:1165": "yo bhāvaḥ kāryābhimataḥ yena kāraṇābhimatena vinā nāsti,",
    "1103:1166": "tadvayatireke na bhavati,",
    "1103:1167": "sa eva yadbhāvena bhavati,",
    "1103:1168": "nānyaḥ kāraṇaṃ janakaḥ tasya kāryābhimatasya,",
    "1103:1169": "tadanvayavyatirekānuvidhānāt|",
    "1103:1170": "evaṃ prakṛte'pi sa janaka eva kathaṃ tasya janyasya vighna ucyate vighātaheturabhidhīyate ?",
    "1103:1171": "tathāvidhe'pi tathā vyavahāraṃ kurvato nāsti vipratipattiḥ||",
    "1103:1172": "uktamevārthaṃ dṛṣṭāntopadarśanena vyaktaṃ kurvannāha-",
    "1103:1173": "na hi kālopapannena dānavighnaḥ kṛto'rthinā|",
    "1103:1174": "na ca pravrājake prāpte pravrajyāvighna ucyate||105||",
    "1103:1175": "na yasmāt kasyaciddānapaterditsākāle eva saṃprāptenārthinā yācanakena dānavighnaḥ kṛtaḥ ityucyate,",
    "1103:1176": "yataḥ sa kāraṇameva dānasya|",
    "1103:1177": "tathā kasyacit pravrajitukāmasya pravrājakasamavadhānaṃ pravrajyā saṃvarādigrahaṇasvabhāvā,",
    "1103:1178": "na ca tasyā vighna ucyate,",
    "1103:1179": "api tu kāraṇameva sa tasyāḥ|",
    "1103:1180": "tamantareṇa tasyā asaṃbhavāt|",
    "1103:1181": "evaṃ prakṛte'pi draṣṭavyam|",
    "1103:1182": "api ca| kṣāntiheturatidurlabha iti tatsamāgame prītireva yujyate ityupadarśayannāha-",
    "1103:1183": "sulabhā yācakā loke durlabhāstvapakāriṇaḥ|",
    "1103:1184": "atipracuraprāptikā yācanakā loke sarvatra sarveṣāṃ dīyamānagrahaṇāvaimukhyāt,",
    "1103:1185": "na tu punarapakāriṇaḥ|",
    "1103:1186": "ataste durlabhāḥ śatasahasreṣu,",
    "1103:1187": "yadi kathaṃcit kaścit syādvā na veti|",
    "1103:1188": "kutaḥ punaretadevamityāha-",
    "1103:1189": "yato me'naparādhasya na kaścidaparādhyati||106||",
    "1103:1190": "yasmādanaparādhasya nivṛttaparāpakārasya mama nirnimittaṃ na kaścideko'pi aparādhyati,",
    "1103:1191": "nāpakaroti|",
    "1103:1192": "karmaṇi ṣaṣṭhī||",
    "1103:1193": "evamatidurlabhatayā paramopakāritvācca abhinandanīya eva apakārītyāha-",
    "1103:1194": "aśramopārjitastasmādgṛhe nidhirivotthitaḥ|",
    "1103:1195": "bodhicaryāsahāyatvāt spṛhaṇīyo ripurmama||107||",
    "1103:1196": "yasmāt kathaṃcit prāpyante apakāriṇaḥ,",
    "1103:1197": "tasmād gṛhe prādurbhūto nidhiriva śramamantareṇaivādhigato ripurabhilaṣaṇīya eva mayā syāt,",
    "1103:1198": "bodhicaryāyāṃ buddhatvasaṃbhāropārjane sahakāritvācca||",
    "1103:1199": "evaṃvidhe paramapuruṣārthe sāhāyyaṃ bhajamānasya pratyupakārakaraṇameva kṛtajñatayā mama yuktamityupadarśayannāha-",
    "1103:1200": "mayā cānena copāttaṃ tasmādetat kṣamāphalam|",
    "1103:1201": "etasmai prathamaṃ deyametatpūrvā kṣamā yataḥ||108||",
    "1103:1202": "yasmādasau tatra sāhāyyaṃ kurvan kāraṇameva na vighnaḥ tasmānmayā kṣamāmabhyastatā,",
    "1103:1203": "anena cāpakāraṃ kurvatā,",
    "1103:1204": "iti dvābhyāmevopārjitam|",
    "1103:1205": "etaditi yasya sādhanāya sāhāyyaṃ bhajate|",
    "1103:1206": "kṣamāphalaṃ dharmādhigamalakṣaṇam etasmai dharmasahāyāya prathamamagrato dātavyaṃ mayā iti praṇidhātavyam|",
    "1103:1207": "yathā maitrībalena bodhisattvena praṇihitaṃ pañcakānuddiśya|",
    "1103:1208": "tatra kāraṇamāha-yasmādetatpūrvā,",
    "1103:1209": "eṣa eva pūrvaṃ kāraṇaṃ yasyāḥ sā tathoktā|",
    "1103:1210": "na hi apakāriṇamantareṇa anyat kṣāntikāraṇamasti||",
    "1103:1211": "yuktamevaitad yadi tenaivābhiprāyeṇa asau pravartate,",
    "1103:1212": "kevalamapakārāśaya evāyamityāśaṅkayannāha-",
    "1103:1213": "kṣamāsiddhayāśayo nāsya tena pūjyo na cedariḥ|",
    "1103:1214": "siddhiheturacitto'pi saddharmaḥ pūjyate katham||109||",
    "1103:1215": "kṣamā asya bodhisattvasya niṣpadyatām,",
    "1103:1216": "ityāśayo nāsya apakārodyatasya|",
    "1103:1217": "tena kāraṇena kuśalaheturapi yadi śatruḥ pūjanīyo na bhavati,",
    "1103:1218": "evaṃ tarhi kuśalaniṣpattihetuḥ nirabhiprāyo'pi saddharmaḥ pravacanalakṣaṇaḥ kathaṃ pūjyate ?",
    "1103:1219": "so'pi tadāśayaśūnyatvāt pūjanīyo na syāt, iti bhāvaḥ||",
    "1103:1220": "atha saddharmasya nirabhiprāyatayā apakārāśayo'pi nāsti,",
    "1103:1221": "asya punastadviparyayo dṛśyate, ityāha-",
    "1103:1222": "apakārāśayo'syeti śatruryadi na pūjyate|",
    "1103:1223": "anyathā me kathaṃ kṣāntirbhiṣajīva hitodyate||110||",
    "1103:1224": "apakāraḥ āśayaḥ asya śatroḥ,",
    "1103:1225": "ityevamabhisaṃdhāya śatruryadi na pūjyate dānamānairna satkriyate|",
    "1103:1226": "anyatheti apakāriṇi dveṣacittamanivārayataḥ kathaṃ mama kṣāntiḥ ?",
    "1103:1227": "tadapakāramasahamānasya pratyapakāraṃ vā kurvato naiva yuktetyarthaḥ|",
    "1103:1228": "anyatrapi kathaṃ kṣāntiḥ ?",
    "1103:1229": "bhiṣajīva hitodyate,",
    "1103:1230": "suvaidyavad hitasukhavidhāyake yatra premagauravameva sadā,",
    "1103:1231": "dveṣanibandhanasya gandho'pi na vidyate||",
    "1103:1232": "dveṣacittanivaertanācca kṣāntirucyate|",
    "1103:1233": "tasmādapakāriṇyeva pratighacittaṃ nivartayataḥ kṣāntiriti |",
    "1103:1234": "etadeva darśayannāha-",
    "1103:1235": "tadduṣṭāśayamevātaḥ pratītyotpadyate kṣamā|",
    "1103:1236": "sa evātaḥ kṣamāhetuḥ pūjyaḥ saddharmavanmayā||111||",
    "1103:1237": "yato bhiṣajīva hitodyate kṣāntirna yuktā,",
    "1103:1238": "ataḥ asmāddhetoḥ tasya duṣṭāśayameva pratītya nimittīkṛtya samupajāyate kṣamā|",
    "1103:1239": "na punaḥ kasyacicchubhāśayam|",
    "1103:1240": "ataḥ asmāt sa eva yasyāśayaṃ pratītyotpadyate kṣamā kṣamāhetuḥ,",
    "1103:1241": "na tu punaryo vaidyavadaduṣṭāśayaḥ|",
    "1103:1242": "iti pūjyaḥ kṣamāsiddhyāśayarahito'pi saddharmavadasau mayā|",
    "1103:1243": "etaduktaṃ bhavati-kiṃ mamānena āśayavicāreṇa prayojanam ?",
    "1103:1244": "abhimatasādhyasiddhau cedupayujyate,",
    "1103:1245": "tāvataiva mamopādeyaḥ syāt|",
    "1103:1246": "viguṇāśayaphalaṃ tu tasyaiva,",
    "1103:1247": "yasyāsau viguṇāśayaḥ|",
    "1103:1248": "mama tu śubhodayaheturevāyam,",
    "1103:1249": "iti kathamiva pūjanīyo na bhavediti|",
    "1103:1250": "tasmāt saṃbhāropayogini hetau kiṃ svarūpanirūpaṇena?",
    "1103:1251": "etadeva saṃbhārahetutvamasya āgamataḥ prasādhayannāha-",
    "1103:1252": "sattvakṣetraṃ jinakṣetramityato muninoditam|",
    "1103:1253": "etānārādhya bahavaḥ saṃpatpāraṃ yato gatāḥ||112||",
    "1103:1254": "saṃbhāraprasūtipravṛttihetutvāt sattvāḥ kṣetram|",
    "1103:1255": "buddhā bhagavantastathaiva kṣetram|",
    "1103:1256": "iti evam|",
    "1103:1257": "ato buddhatvakāraṇahetutvāt anekaprakāraṃ bhagavatā varṇitam|",
    "1103:1258": "kutaḥ ? yato yasmādetān sattvān jināṃśca ārādhya ānukūlyānuṣṭhānena bahavo buddhatvamadhigamya sarvalaukikalokottarasarvasaṃpattiparyantaṃ prāptāḥ||",
    "1103:1259": "syādetat-yadi nāma sattvā api sarvasaṃpattihetavaḥ,",
    "1103:1260": "tathāpi tathāgataiḥ saha sādhāraṇatā na yukteti| atrāha-",
    "1103:1261": "sattvebhyaśca jinebhyaśca buddhadharmāgame same|",
    "1103:1262": "jineṣu gauravaṃ yadvanna sattveṣviti kaḥ kramaḥ||113||",
    "1103:1263": "ubhayebhyo'pi buddhadharmāṇāṃ balavaiśāradyādīnāmāgame pratilambhe tulye aviśiṣṭe|",
    "1103:1264": "ubhayamapi tat prati hetutvamaviśiṣṭamiti bhāvaḥ|",
    "1103:1265": "ataḥ sādhāraṇe'pi hetubhāve jineṣu gauravaṃ yadvat,",
    "1103:1266": "tadvanna sattveṣu|",
    "1103:1267": "ityevaṃ kaḥkramaḥ paripāṭiḥ prekṣāvatām ?",
    "1103:1268": "naiva yuktetyarthaḥ||",
    "1103:1269": "nanu ca sattvānāṃ rāgādimalairhīnāśayatvāt kāraṇatve'pi kathaṃ bhagavatsamānatā yujyate ityāśaṅkayāha-",
    "1103:1270": "āśayasya ca māhātmyaṃ na svataḥ kiṃ tu kāryataḥ|",
    "1103:1271": "samaṃ ca tena māhātmyaṃ sattvānāṃ tena te samāḥ||114||",
    "1103:1272": "yadyapi bhagavatāmaparimitapuṇyajñānopajanitamanuttaramiha māhātmyam,",
    "1103:1273": "tathāpi upayuktopayogitvena hetubhāvasya tulyatvāt samaṃ māhātmyamucyate|",
    "1103:1274": "tena hetunā te sattvāḥ samāḥ jinaistulyā ucyante iti nātra viśeṣaḥ kriyate||",
    "1103:1275": "yatra punaḥ pratiniyatātmagato viśeṣaḥ,",
    "1103:1276": "tamupadarśayitumāha-",
    "1103:1277": "maitryāśayaśca yatpūjyaḥ sattvamāhātmyameva tat|",
    "1103:1278": "buddhaprasādādyatpuṇyaṃ buddhamāhātmyameva tat||115||",
    "1103:1279": "sattveṣu maitracittavihārī punaryatpūjyate janaiḥ,",
    "1103:1280": "tattasyaiva maitryāśayasya pratyātmagataṃ māhātmyaṃ nānyasya|",
    "1103:1281": "tathā tathāgatamāhātmyamālambya svacittaṃ prasādayato yatpuṇyamutpadyate,",
    "1103:1282": "tadbhagavata eva māhātmyamasādhāraṇam,",
    "1103:1283": "anyasya tathāvidhaguṇābhāvāt||",
    "1103:1284": "ityasādhāraṇaṃ guṇamabhidhāya prakṛtamupadarśayannāha-",
    "1103:1285": "buddhadharmāgamāṃśena tasmātsattvā jinaiḥ samāḥ|",
    "1103:1286": "na tu buddhaiḥ samāḥ kecidanantāṃśairguṇārṇavaiḥ||116||",
    "1103:1287": "idamatra bījaṃ samatopādāne ityarthaḥ|",
    "1103:1288": "paramārthatastu na buddhairbhagavadbhiḥ samāḥ kecit sattvāḥ santi|",
    "1103:1289": "yadi bhaveyustathāvidhāḥ,",
    "1103:1290": "tadā te'pi buddhā eva syuḥ|",
    "1103:1291": "kiṃbhūtaiḥ ?",
    "1103:1292": "guṇārṇavaiḥ|",
    "1103:1293": "guṇānāmarṇavā guṇaratnākarāḥ,",
    "1103:1294": "agādhāpāratvāt, taiḥ|",
    "1103:1295": "punarapi teṣāmaparameva viśeṣaṇamāha-anantāṃśaiḥ|",
    "1103:1296": "anantaḥ aparyantaḥ aṃśaḥ,",
    "1103:1297": "ekadeśo'pi yeṣāṃ guṇārṇavānām,",
    "1103:1298": "te tathā, taiḥ||",
    "1103:1299": "uktamevārthaṃ vyaktīkurvannāha-",
    "1103:1300": "guṇasāraikarāśīnāṃ guṇo'ṇurapi cetkvacit|",
    "1103:1301": "dṛśyate tasya pūjārthaṃ trailokyamapi na kṣamam||117||",
    "1103:1302": "guṇeṣu pradhānānāmekarāśayo ye bhagavantaḥ,",
    "1103:1303": "teṣāṃ guṇaḥ aṇurapi paramāṇumātro'pi|",
    "1103:1304": "guṇakaṇikāpīti yāvat|",
    "1103:1305": "yadi kvacit sattvaviśeṣe dṛśyate pratīyate,",
    "1103:1306": "tasya tadguṇādhārasya pūjānimittaṃ trailokyamapi na kṣamam|",
    "1103:1307": "trailokyajātāni ratnādīni na pratirūpāṇīti yāvat||",
    "1103:1308": "yadyevam, kathaṃ tarhi sattvārādhanamuktamityāha-",
    "1103:1309": "buddhadharmodayāṃśastu śreṣṭhaḥ satveṣu vidyate|",
    "1103:1310": "etadaṃśānurūpyeṇa sattvapūjā kṛtā bhavet||118||",
    "1103:1311": "vyākhyātametat pūrvam||",
    "1103:1312": "ito'pi sattvārādhanamucitamityāha-",
    "1103:1313": "kiṃ ca niśchadmabandhūnāmaprameyopakāriṇām|",
    "1103:1314": "sattvārādhanamutsṛjya niṣkṛtiḥ kā parā bhavet||119||",
    "1103:1315": "niśchadmabandhūnāmakṛtrimasuhṛdāṃ buddhānāṃ bodhisattvānāṃ ca|",
    "1103:1316": "aparyantopakāriṇāṃ niṣkṛtiḥ tatkṛtāpakārasya niṣkrayaṇaṃ pariśodhanamiti yāvat|",
    "1103:1317": "kimaparaṃ bhavet sattvārādhanamantareṇa|",
    "1103:1318": "etadeva paraṃ niṣkrayaṇamityarthaḥ||",
    "1103:1319": "prabhucittānukūlavartina eva bhṛtyasya vāñchitaṃ sidhyatītyavagamya sattvārādhanamevopādeyamiti pratipādayannāha-",
    "1103:1320": "bhindanti dehaṃ praviśantyavīciṃ",
    "1103:1321": "yeṣāṃ kṛte tatra kṛte kṛtaṃ syāt|",
    "1103:1322": "mahāpakāriṣvapi tena sarvaṃ",
    "1103:1323": "kalyāṇamevācaraṇīyameṣu||120||",
    "1103:1324": "karacaraṇaśironayanasvamāṃsāni chittvā chittvā pradattāni yeṣāṃ hitasukhavidhānāya,",
    "1103:1325": "tathā avīcīmapi paraduḥkhaduḥkhino yeṣāṃ kṛte praviśanti tatsamuddharaṇāya|",
    "1103:1326": "prakṛtatvād buddhā bodhisattvāḥ|",
    "1103:1327": "tatra teṣu sattveṣu kṛte kṛtaṃ syāt|",
    "1103:1328": "anyathā tu kṛtamapi na kṛtaṃ bhavet|",
    "1103:1329": "kṛtaśabdo'yamiha prakṛtādhikārāt sādhukaraṇe vartate|",
    "1103:1330": "yenaivam, tena paramāpakāriṣvapi na cittaṃ dūṣayitavyam|",
    "1103:1331": "kiṃ tu sarvamanekaprakāraṃ kāyavāṅmanobhirvā kalyāṇameva hitasukhameva vidhātavyameteṣu||",
    "1103:1332": "uktameva prasādhayannāha-",
    "1103:1333": "svayaṃ mama svāmina eva tāvad",
    "1103:1334": "yadarthamātmanyapi nirvyapeikṣāḥ|",
    "1103:1335": "ahaṃ kathaṃ svāmiṣu teṣu teṣu",
    "1103:1336": "karomi mānaṃ na tu dāsabhāvam||121||",
    "1103:1337": "mama svāmina eva buddhādayaḥ svayameva ātmanaiva|",
    "1103:1338": "tāvaditi parāmarśe|",
    "1103:1339": "yadarthaṃ yeṣāṃ nimittam|",
    "1103:1340": "ātmanyapi svakāyajīvite'pi|",
    "1103:1341": "uktakrameṇa nirapekṣā nirabhiṣvaṅgāḥ tṛṇavat parityajanti,",
    "1103:1342": "tadahaṃ punaḥ teṣāṃ bhṛtyaḥ teṣu sattveṣu prabhuputreṣvatyantapriyeṣu kathaṃ karomi mānam,",
    "1103:1343": "kimiti jānanneva tān pratikūlayāmi ?",
    "1103:1344": "na tu dāsabhāvam,",
    "1103:1345": "na punardāsībhūyārādhayāmi ?",
    "1103:1346": "ito'pi ca sattvāpakāraṃ parityajya tadārādhanameva kartavyamityāha-",
    "1103:1347": "yeṣāṃ sukhe yānti mudaṃ munīndrāḥ",
    "1103:1348": "yeṣāṃ vyathāyāṃ praviśanti manyum|",
    "1103:1349": "tattoṣaṇātsarvamunīndratuṣṭi-",
    "1103:1350": "statrāpakāre'pakṛtaṃ munīnām||122||",
    "1103:1351": "yeṣāṃ sattvānāṃ priyaputrāṇāmiva pitaro munīndrā buddhā bhagavantaḥ sukhe kāyamanojanmani mudaṃ harṣaṃ yānti,",
    "1103:1352": "yeṣāṃ ca duḥkhe manyuṃ praviśanti aparitoṣamāsādayanti|",
    "1103:1353": "etacca anibhimatatvād bhagavatāmitthamabhidhīyate,",
    "1103:1354": "na tu vāṇī (sī ?)",
    "1103:1355": "candanakalyāṇā(lpava ?)",
    "1103:1356": "t(?)",
    "1103:1357": "tacchrāvakāṇāmapi pratighānunayāsaṃbhavaḥ(?)|",
    "1103:1358": "anyat subodham||",
    "1103:1359": "kathaṃ punastatrāpakāre munīnāmapakṛtaṃ syādityatrāha-",
    "1103:1360": "ādīptakāyasya yathā samantā-",
    "1103:1361": "nna sarvakāmairapi saumanasyam|",
    "1103:1362": "sattvavyathāyāmapi tadvadeva",
    "1103:1363": "na prītyupāyo'sti dayāmayānām||123||",
    "1103:1364": "samantāt sarvāvayavānabhivyāpya vahninā prajvalitaśarīrasya yathā pañcakāmaguṇairna saumanasyam,",
    "1103:1365": "kāyikamapi sukhaṃ nāsti,",
    "1103:1366": "tasya prajvalitatvādeva duḥkhenākrāntatvāt,",
    "1103:1367": "tadvat tathaiva sattvānāṃ vyathāyāṃ duḥkhavedanāyāṃ na prīteḥ saumanasyasya upāyo heturasti kṛpātmakānāṃ bhagavatām||",
    "1103:1368": "tasmādaparijñānena kleśagrahāveśavaśena vā sattvāpakārakarmaṇā yadakuśalamupacitam,",
    "1103:1369": "tadapi idānīmupasaṃhāradvāreṇa vāntīkurvannāha-",
    "1103:1370": "tasmānmayā yajjanaduḥkhadena",
    "1103:1371": "duḥkhaṃ kṛtaṃ sarvamahākṛpāṇām|",
    "1103:1372": "tadadya pāpaṃ pratideśayāmi",
    "1103:1373": "yatkheditāstanmunayaḥ kṣamantām||124||",
    "1103:1374": "yasmādevaṃ sattvāpakāre munīnāmapakṛtaṃ syāt,",
    "1103:1375": "tasmāt pāpam adya idānīṃ pratideśayāmi,",
    "1103:1376": "saṃvegabahulasteṣāmeva mahākṛpāṇāmagrataḥ prakāśayāmi|",
    "1103:1377": "punarevaṃ saṃprajānanna kariṣyāmi,",
    "1103:1378": "iti āyatyāṃ saṃvaramāpadye|",
    "1103:1379": "yadi pratirūpamācaritaṃ tatra me kṣāntiṃ kurvantu anukampāmupādāya||",
    "1103:1380": "kṣamayitvā sāṃpratamārādhanāyetyādinā tadekaparāyaṇatāmātmano darśayati-",
    "1103:1381": "ārādhanāyādya tathāgatānāṃ",
    "1103:1382": "sarvātmanā dāsyamupaimi loke|",
    "1103:1383": "kurvantu me mūrdhni padaṃ janaughā",
    "1103:1384": "vighnantu vā tuṣyatu lokanāthaḥ||125||",
    "1103:1385": "tathāgatānāmabhipretasaṃpādanāya loke lokaviṣaye sarvātmanā kāyena vācā manasā vā dāsībhāvaṃ svīkaromi|",
    "1103:1386": "te'pi me prasādaṃ kurvanto mastake pādaṃ nidadhatu|",
    "1103:1387": "teṣāṃ pādaṃ pramuditacittaḥ śirasā dhārayāmi|",
    "1103:1388": "anena mayi purvāparādhamapāsya jagatāṃ patirbhagavān saṃtuṣṭamānaso bhavatu||",
    "1103:1389": "bhagavatsu ca gauravakāribhiḥ sattveṣvanādaro na kartavya iti prasādhayannāha-",
    "1103:1390": "ātmīkṛtaṃ sarvamidaṃ jagattaiḥ",
    "1103:1391": "kṛpātmabhirnaiva hi saṃśayo'sti|",
    "1103:1392": "dṛśyanta ete nanu sattvarūpā-",
    "1103:1393": "sta eva nāthāḥ kimanādaro'tra||126||",
    "1103:1394": "sarvatragadharmadhātuprativedhāt sarvasattvasamatāpādanaparātmaparivartanādinā vā ātmīkṛtaṃ svīkṛtaṃ sarvamidaṃ jagat,",
    "1103:1395": "na kiyadeva|",
    "1103:1396": "tairbuddhairbhagavadbhiḥ karuṇāmayacittasaṃtānaiḥ|",
    "1103:1397": "suniścitamevaitat|",
    "1103:1398": "anyathā buddhatvāyogāt|",
    "1103:1399": "tasmāt sattvarūpeṇa buddhā bhagavanta evaite sattvā dṛśyante|",
    "1103:1400": "tena kimanādaro'tra mūḍhacetasām ?",
    "1103:1401": "naiva yukta iti bhāvaḥ||",
    "1103:1402": "anekārthatvādapi sattvārādhanasya tatraiva yatitavyamityāha-",
    "1103:1403": "tathāgatārādhanametadeva",
    "1103:1404": "svārthasya saṃsādhanametadeva|",
    "1103:1405": "lokasya duḥkhāpahametadeva",
    "1103:1406": "tasmānmamāstu vratametadeva||127||",
    "1103:1407": "svārthasya buddhatvasaṃbhāralakṣaṇasyaiva|",
    "1103:1408": "lokasya duḥkhāpahaṃ taddhetutvāt|",
    "1103:1409": "etadeveti|",
    "1103:1410": "sarvatra sattvārādhanamiti yojyam||",
    "1103:1411": "āgāmibhayadarśanādapi ca parāpakāravaimukhyameva abhyasanīyamityudāharaṇenopadarśayannāha-",
    "1103:1412": "yathaiko rājapuruṣaḥ pramathnāti mahājanam|",
    "1103:1413": "vikartuṃ naiva śaknoti dīrghadarśī mahājanaḥ||128||",
    "1103:1414": "yasya rājño deśanivāsinaṃ tasyāsau rājapuruṣaḥ|",
    "1103:1415": "mahājanaṃ nagaranigamagrāmakarvaṭādivāstavyam|",
    "1103:1416": "pramathnāti vimardayati|",
    "1103:1417": "sa ca āgāmirājadaṇḍabhayadarśitayā mahājano vacanamātreṇāpi yāvadvikāramupagantumasamarthaḥ|",
    "1103:1418": "tena tāḍito'pi saṃkucitavṛttirevāsti||",
    "1103:1419": "kasmāt ?",
    "1103:1420": "yasmānnaiva sa ekākī tasya rājabalaṃ balam|",
    "1103:1421": "naiva sa rājapuruṣo'sahāya eva draṣṭavyaḥ|",
    "1103:1422": "kathaṃ punarayamasahāyo na bhavatītyāha-tasyeti|",
    "1103:1423": "rājño balameva tasya balam,",
    "1103:1424": "tatpakṣagrahaṇāt|",
    "1103:1425": "tathā na durbalaṃ kaṃcidaparāddhaṃ vimānayet||129||",
    "1103:1426": "tasmāt kṛśaśaktimapi kṛtāparādhaṃ nāpakuryāt|",
    "1103:1427": "so'pi na yasmādekākī||",
    "1103:1428": "yasmānnarakapālāśca kṛpāvantaśca tadvalam|",
    "1103:1429": "tasmādārādhayetsattvān bhṛtyaścaṇḍanṛpaṃ yathā||130||",
    "1103:1430": "tasmādārādhayet sattvān|",
    "1103:1431": "kutaḥ ? yasmānnarakapālāśca tadapakāramiva pratyapakāriṇo'nvācarantaḥ (?)",
    "1103:1432": "kṛpāvantaśca jinādayaḥ tatpakṣapātino balam|",
    "1103:1433": "kathamivārādhayet ?",
    "1103:1434": "adhṛṣyaṃ rājānaṃ sarvānuvṛttikaraṇānujīvino yathā, tathā||",
    "1103:1435": "kiṃ ca| lokaprasiddhita idamevamihoktam,",
    "1103:1436": "na tu punaḥ sattvāprasaktiphalasya rājāparādhaphalena samānatā samastītyāha-",
    "1103:1437": "kupitaḥ kiṃ nṛpaḥ kuryādyena syānnarakavyathā|",
    "1103:1438": "yatsattvadaurmanasyena kṛtena hyanubhūyate||131||",
    "1103:1439": "kimiti kākvā pṛcchati|",
    "1103:1440": "kiṃ tadduḥkhajātamutpādayituṃ nṛpatiḥ samartho bhavet ?",
    "1103:1441": "naiveti bhāvaḥ|",
    "1103:1442": "kiṃbhūtam ? yena duḥkhajātena nārakī vedanā anubhūyate||",
    "1103:1443": "tuṣṭaḥ kiṃ nṛpatirdadyādyadbuddhatvasamaṃ bhavet|",
    "1103:1444": "yatsattvasaumanasyena kṛtena hyanubhūyate||132||",
    "1103:1445": "āstāṃ bhaviṣyadbuddhatvaṃ sattvārādhanasaṃbhavam|",
    "1103:1446": "ihaiva saubhāgyayaśaḥsausthityaṃ kiṃ na paśyasi||133||",
    "1103:1447": "prāsādikatvamārogyaṃ prāmodyaṃ cirajīvitam|",
    "1103:1448": "cakravartisukhaṃ sphītaṃ kṣamī prāpnoti saṃsaran||134||",
    "1103:1449": "iti prajñākaramativiracitāyāṃ bodhicaryāvatārapañjikāyāṃ",
    "1103:1450": "kṣāntipāramitā nāma ṣaṣṭhaḥ paricchedaḥ||"
}