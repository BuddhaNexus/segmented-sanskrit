{
  "S06n569:0": "13 acintyaparivartastrayodaśaḥ |",
  "S06n569:1": "atha khalvāyuṣmān subhūtirbhagavantametadavocat-gambhīrā bhagavan prajñāpāramitā |",
  "S06n569:2": "mahākṛtyena bateyaṃ bhagavan prajñāpāramitā pratyupasthitā |",
  "S06n569:3": "acintyakṛtyenātulyakṛtyenāprameyakṛtyenāsaṃkhyeyakṛtyenāsamasamakṛtyena bateyaṃ bhagavan prajñāpāramitā pratyupasthitā |",
  "S06n569:4": "bhagavānāha-evametatsubhūte, evametat |",
  "S06n569:5": "mahākṛtyeneyaṃ subhūte prajñāpāramitā pratyupasthitā |",
  "S06n569:6": "acintyakṛtyenātulyakṛtyenāprameyakṛtyenāsaṃkhyeyakṛtyenāsamasamakṛtyeneyaṃ subhūte prajñāpāramitā pratyupasthitā |",
  "S06n569:7": "kathaṃ ca subhūte acintyakṛtyeneyaṃ prajñāpāramitā pratyupasthitā?",
  "S06n569:8": "acintyaṃ hi subhūte tathāgatatvaṃ buddhatvaṃ svayaṃbhūtvaṃ sarvajñatvam |",
  "S06n569:9": "evaṃ hi subhūte acintyakṛtyeneyaṃ prajñāpāramitā pratyupasthitā |",
  "S06n569:10": "na hīdaṃ śakyaṃ cittena cintayitum |",
  "S06n569:11": "tatkasya hetoḥ ?",
  "S06n569:12": "na hi cittaṃ vā cetanā vā caitasiko vā atra dharmaḥ pravartate |",
  "S06n569:13": "kathaṃ ca subhūte atulyakṛtyeneyaṃ prajñāpāramitā pratyupasthitā?",
  "S06n569:14": "na śakyaṃ subhūte tathāgatatvaṃ buddhatvaṃ svayaṃbhūtvaṃ sarvajñatvaṃ cintayituṃ vā tulayituṃ vā |",
  "S06n569:15": "evaṃ hi subhūte atulyakṛtyeneyaṃ prajñāpāramitā pratyupasthitā |",
  "S06n569:16": "kathaṃ ca subhūte aprameyakṛtyeneyaṃ prajñāpāramitā pratyupasthitā?",
  "S06n569:17": "aprameyaṃ hi subhūte tathāgatatvaṃ buddhatvaṃ svayaṃbhūtvaṃ sarvajñatvam |",
  "S06n569:18": "evaṃ hi subhūte aprameyakṛtyeneyaṃ prajñāpāramitā pratyupasthitā |",
  "S06n569:19": "kathaṃ ca subhūte asaṃkhyeyakṛtyeneyaṃ prajñāpāramitā pratyupasthitā?",
  "S06n569:20": "asaṃkhyeyaṃ hi subhūte tathāgatatvaṃ buddhatvaṃ svayaṃbhūtvaṃ sarvajñatvam |",
  "S06n569:21": "evaṃ hi subhūte asaṃkhyeyakṛtyeneyaṃ prajñāpāramitā pratyupasthitā |",
  "S06n569:22": "kathaṃ ca subhūte asamasamakṛtyeneyaṃ prajñāpāramitā pratyupasthitā?",
  "S06n569:23": "nāsti subhūte tathāgatasyārhataḥ samyaksaṃbuddhasya svayaṃbhuvaḥ sarvajñasya samaḥ,",
  "S06n569:24": "kutaḥ punaruttaraḥ?",
  "S06n569:25": "evaṃ hi subhūte asamasamakṛtyeneyaṃ prajñāpāramitā pratyupasthitā ||",
  "S06n569:26": "sthaviraḥ subhūtirāha-kiṃ punarbhagavaṃstathāgatatvamevācintyamatulyamaprameyasaṃkhyeyamasamasamam?",
  "S06n569:27": "evaṃ buddhatvameva svayaṃbhūtvameva sarvajñatvameva atulyamaprameyamasaṃkhyeyamasamasamam,",
  "S06n569:28": "utāho rūpamapyacintyamatulyamaprameyamasaṃkhyeyamasamasamam?",
  "S06n569:29": "evaṃ vedanāpi saṃjñāpi saṃskārā apiḥ?",
  "S06n569:30": "vijñānamapyacintyamatulyamaprameyamasaṃkhyeyamasamasamam,",
  "S06n569:31": "utāho sarvadharmā apyacintyā atulyā aprameyā asaṃkhyeyā asamasamāḥ?",
  "S06n569:32": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n569:33": "rūpamapi subhūte acintyamatulyamaprameyamasaṃkhyeyamasamasamam |",
  "S06n569:34": "evaṃ vedanāpi saṃjñāpi saṃskārā api |",
  "S06n569:35": "vijñānamapi subhūte acintyamatulyamaprameyamasaṃkhyeyamasamasamam |",
  "S06n569:36": "evaṃ sarvadharmā api subhūte acintyā atulyā aprameyā asaṃkhyeyā asamasamāḥ |",
  "S06n569:37": "tatkasya hetoḥ?",
  "S06n569:38": "rūpasya hi subhūte yā dharmatā,",
  "S06n569:39": "na tatra cittaṃ na cetanā na caitasikā dharmā na tulanā |",
  "S06n569:40": "evaṃ vedanāyāḥ saṃjñāyāḥ saṃskārāṇām |",
  "S06n569:41": "vijñānasya hi subhūte yā dharmatā,",
  "S06n569:42": "na tatra cittaṃ na cetanā na caitasikā dharmā na tulanā |",
  "S06n569:43": "sarvadharmāṇāṃ hi subhūte yā dharmatā,",
  "S06n569:44": "na tatra cittaṃ na cetanā na caitasikā dharmā na tulanā |",
  "S06n569:45": "evaṃ hi subhūte rūpamapyacintyamatulyam |",
  "S06n569:46": "evaṃ vedanāpi saṃjñāpi saṃskārā api |",
  "S06n569:47": "vijñānamapyacintyamatulyam |",
  "S06n569:48": "evaṃ sarvadharmā apyacintyā atulyāḥ |",
  "S06n569:49": "rūpamapi subhūte aprameyam |",
  "S06n569:50": "evaṃ vedanāpi saṃjñāpi saṃskārā api |",
  "S06n569:51": "vijñānamapi subhūte aprameyam,",
  "S06n569:52": "sarvadharmā api subhūte aprameyāḥ |",
  "S06n569:53": "tatkasya hetoḥ?",
  "S06n569:54": "rūpasya hi subhūte pramāṇaṃ na prajñāyate |",
  "S06n569:55": "evaṃ vedanāyāḥ saṃjñāyāḥ saṃskārāṇām |",
  "S06n569:56": "vijñānasya hi subhūte pramāṇaṃ na prajñāyate |",
  "S06n569:57": "sarvadharmāṇāmapi hi subhūte pramāṇaṃ na prajñāyate |",
  "S06n569:58": "kena kāraṇena subhūte rūpasya pramāṇaṃ na prajñāyate?",
  "S06n569:59": "kena kāraṇena vedanāyāḥ saṃjñāyāḥ saṃskārāṇām?",
  "S06n569:60": "kena kāraṇena subhūte vijñānasya pramāṇaṃ na prajñāyate?",
  "S06n569:61": "kena kāraṇena subhūte sarvadharmāṇāmapi pramāṇaṃ na prajñāyate?",
  "S06n569:62": "rūpasya hi subhūte pramāṇaṃ na vidyate |",
  "S06n569:63": "evaṃ vedanāyāḥ saṃjñāyāḥ saṃskārāṇām |",
  "S06n569:64": "vijñānasya hi subhūte pramāṇaṃ na vidyate |",
  "S06n569:65": "sarvadharmāṇāmapi hi subhūte pramāṇaṃ na vidyate |",
  "S06n569:66": "kena kāraṇena subhūte rūpasya pramāṇaṃ na vidyate?",
  "S06n569:67": "evaṃ vedanāyāḥ saṃjñāyāḥ saṃskārāṇām?",
  "S06n569:68": "kena kāraṇena subhūte vijñānasya pramāṇaṃ na vidyate?",
  "S06n569:69": "kena kāreṇena subhūte sarvadharmāṇāmapi pramāṇaṃ na vidyate?",
  "S06n569:70": "apramāṇatvātsubhūte sarvadharmāṇām |",
  "S06n569:71": "rūpamapi subhūte asaṃkhyeyam |",
  "S06n569:72": "evaṃ vedanā saṃjñā saṃskārāḥ |",
  "S06n569:73": "vijñānamapi subhūte asaṃkhyeyam |",
  "S06n569:74": "sarvadharmā api subhūte asaṃkhyeyāḥ,",
  "S06n569:75": "gaṇanāsamatikrāntatvāt |",
  "S06n569:76": "rūpamati subhūte asamasamam |",
  "S06n569:77": "evaṃ vedanā saṃjñā saṃskārāḥ |",
  "S06n569:78": "vijñānamapi subhūte asamasamam |",
  "S06n569:79": "evaṃ sarvadharmā api subhūte asamasamāḥ,",
  "S06n569:80": "ākāśasamatvātsubhūte sarvadharmāṇām |",
  "S06n569:81": "tatkiṃ manyase subhūte api tu astyākāśasya samo vā gaṇanā vā pramāṇaṃ vā tulyaṃ vā cittaṃ vā caitasikā vā dharmāḥ?",
  "S06n569:82": "subhūtirāha-no hīdaṃ bhagavan |",
  "S06n569:83": "bhagavānāha-evameva subhūte anena paryāyeṇa sarvadharmā api acintyā atulyā aprameyā asaṃkhyeyā asamasamāḥ |",
  "S06n569:84": "ete ca subhūte tathāgatadharmā acintyāścittoparamatvāt,",
  "S06n569:85": "atulyāstulanāsamatikrāntatvāt |",
  "S06n569:86": "acintyā atulyā iti subhūte vijñānagatasyaitaddharmasyādhivacanam |",
  "S06n569:87": "evamaprameyā asaṃkhyeyā asamasamā iti subhūte samasaṃkhyāpramāṇoparamatvādaprameyā asaṃkhyeyā asamasamāstathāgatadharmāḥ |",
  "S06n569:88": "ākāśasamāsaṃkhyeyāprameyatayā asamasamā asaṃkhyeyā aprameyā ete dharmāḥ |",
  "S06n569:89": "ākāśatulyatayā atulyā asamavahitā bateme dharmāḥ |",
  "S06n569:90": "tasmātsubhūte atulyā ete dharmā ucyante |",
  "S06n569:91": "ākāśācintyatayā acintyā ete dharmāḥ |",
  "S06n569:92": "ākāśātulyatayā atulyā ete dharmāḥ |",
  "S06n569:93": "ākāśāprameyatayā aprameyā ete dharmāḥ |",
  "S06n569:94": "ākāśāsaṃkhyeyatayā asaṃkhyeyā ete dharmāḥ |",
  "S06n569:95": "ākāśāsamasamatayā asamasamā ete dharmāḥ |",
  "S06n569:96": "asyāṃ khalu punaracintyatāyāmatulyatāyāmaprameyatāyāmasaṃkhyeyatāyāmasamasamatāyāṃ bhāṣyamāṇāyāṃ pañcānāṃ bhikṣuśatānāmanupādāya āsravebhyaścittāni vimuktāni,",
  "S06n569:97": "ṣaṣṭeścopāsakaśatānāṃ virajo vigatamalaṃ dharmeṣu dharmacakṣurviśuddham,",
  "S06n569:98": "triṃśateścopāsikānāṃ virajo vigatamalaṃ dharmeṣu dharmacakṣurviśuddham,",
  "S06n569:99": "viṃśatyā ca bodhisattvairanutpattikeṣu dharmeṣu kṣāntiḥ pratilabdhābhūt |",
  "S06n569:100": "te ca bhagavatā ihaiva bhadrakalpe vyākṛtā anuttarāyāṃ samyaksaṃbodhau |",
  "S06n569:101": "ye'pi te upāsakā upāsikāśca yeṣāṃ virajo vigatamalaṃ dharmeṣu dharmacakṣurviśuddham,",
  "S06n569:102": "te'pi bhagavatā vyākṛtāḥ |",
  "S06n569:103": "teṣāmapyanupādāyāsravebhyaścittaṃ vimokṣyate ||",
  "S06n569:104": "atha khalvāyuṣmān subhūtirbhagavantametadavocat-gambhīrā bhagavan prajñāpāramitā |",
  "S06n569:105": "mahākṛtyena bateyaṃ bhagavan prajñāpāramitā pratyupasthitā |",
  "S06n569:106": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n569:107": "gambhīrā subhūte prajñāpāramitā |",
  "S06n569:108": "mahākṛtyeneyaṃ subhūte prajñāpāramitā pratyupasthitā |",
  "S06n569:109": "tatkasya hetoḥ?",
  "S06n569:110": "atra hi subhūte sarvajñatā samāyuktā,",
  "S06n569:111": "atra pratyekabuddhabhūmiḥ samāyuktā,",
  "S06n569:112": "atra sarvaśrāvakabhūmiḥ samāyuktā |",
  "S06n569:113": "tadyathāpi nāma subhūte rājñaḥ kṣatriyasya mūrdhābhiṣiktasya janapadasthāmavīryaprāptasya yāni tāni rājakṛtyāni,",
  "S06n569:114": "yāni ca nagarakṛtyāni,",
  "S06n569:115": "yāni ca janapadakṛtyāni,",
  "S06n569:116": "sarvāṇi tāni amātyasamāyuktāni bhavanti |",
  "S06n569:117": "alpotsukastato rājā bhavatyapahṛtabhāraḥ |",
  "S06n569:118": "evameva subhūte ye kecidbuddhadharmā vā pratyekabuddhadharmā vā śrāvakadharmā vā,",
  "S06n569:119": "sarve te prajñāpāramitāsamāyuktāḥ |",
  "S06n569:120": "prajñāpāramitā tatra kṛtyaṃ karoti |",
  "S06n569:121": "anena subhūte paryāyeṇa mahākṛtyeneyaṃ prajñāpāramitā pratyupasthitā rūpasyāparigrahāya anabhiniveśāya |",
  "S06n569:122": "evaṃ vedanāyāḥ saṃjñāyāḥ saṃskārāṇām |",
  "S06n569:123": "vijñānasyāparigrahāya anabhiniveśāya,",
  "S06n569:124": "srotaāpattiphalasyāparigrahāyānabhiniveśāya,",
  "S06n569:125": "evaṃ sakṛdāgāmiphalasyānāgāmiphalasyārhattvaphalasyāparigrahāyānabhiniveśāya,",
  "S06n569:126": "pratyekabodheraparigrahāyānabhiniveśāya,",
  "S06n569:127": "sarvajñatāyā aparigrahāyānabhiniveśāya prajñāpāramitā pratyupasthitā ||",
  "S06n569:128": "subhūtirāha-kathaṃ bhagavan sarvajñatāyā aparigrahāyānabhiniveśāya prajñāpāramitā pratyupasthitā?",
  "S06n569:129": "bhagavānāha-tatkiṃ manyase subhūte samanupaśyasi tvamarhattvaṃ yatra parigrahaṃ vā abhiniveśaṃ vā kuryāḥ?",
  "S06n569:130": "subhūtirāha-no hīdaṃ bhagavan |",
  "S06n569:131": "nāhaṃ bhagavaṃstaṃ dharmaṃ samanupaśyāmi yaṃ parigṛhṇīyāmabhiniveśeyaṃ vā arhattvamiti |",
  "S06n569:132": "bhagavānāha-evametatsubhūte, evametat |",
  "S06n569:133": "ahamapi subhūte tathāgatatvaṃ na samanupaśyāmi |",
  "S06n569:134": "so'haṃ subhūte tathāgatatvamasamanupaśyan na parigṛhṇāmi nābhiniveśe |",
  "S06n569:135": "tasmāttarhi subhūte sarvajñatāpyaparigrahā anabhiniveśā |",
  "S06n569:136": "subhūtirāha-sarvajñatāpi bhagavan aparigrahā anabhiniveśeti?",
  "S06n569:137": "mā bhagavan navayānasaṃprasthitāḥ parīttakuśalamūlā bodhisattvā mahāsattvā imaṃ nirdeśaṃ śrutvā utrasiṣuḥ saṃtrasiṣuḥ saṃtrāsamāpatsyante |",
  "S06n569:138": "api tu khalu punarbhagavan ye bodhisattvā mahāsattvā hetusaṃpannāḥ pūrvajinakṛtādhikārā dīrgharātrāvaropitakuśalamūlā bhaviṣyanti,",
  "S06n569:139": "ta imāṃ gambhīrāṃ prajñāpāramitāṃ śrutvā adhimokṣyanti |",
  "S06n569:140": "bhagavānāha-evametatsubhūte, evametat ||",
  "S06n569:141": "atha khalu te kāmāvacarā rūpāvarāśca devaputrā bhagavantametadavocan-gambhīrā bhagavan prajñāpāramitā,",
  "S06n569:142": "durdṛśā duranubodhā |",
  "S06n569:143": "pūrvajinakṛtādhikārā dīrgharātrāvaropitakuśalamūlāste bhagavan sattvā bhaviṣyanti,",
  "S06n569:144": "ya enāṃ gambhīrāṃ prajñāpāramitāmadhimokṣyanti |",
  "S06n569:145": "sacedbhagavaṃstrisāhasramahāsāhasre lokadhātau ye sattvāḥ,",
  "S06n569:146": "te sarve śraddhānusāribhūmau kalpaṃ vā kalpāvaśeṣaṃ vā careyuḥ yaśceha gambhīrāyāṃ prajñāpāramitāyāmekadivasamapi kṣāntiṃ rocayedgaveṣeta cintayettulayedupaparīkṣeta upanidhyāyet,",
  "S06n569:147": "ayameva bhagavaṃstebhyaḥ śreyān |",
  "S06n569:148": "evamukte bhagavāṃstān kāmāvacarān rūpāvacarāṃśca devaputrānāmantrayāmāsa-yadi devaputrāḥ kaścideva kulaputro vā kuladuhitā vā imāṃ gambhīrāṃ prajñāpāramitāṃ śṛṇuyāt,",
  "S06n569:149": "yāvadasya devaputrāḥ kṣiprataraṃ nirvāṇaṃ pratikāṅkṣitavyam,",
  "S06n569:150": "na tveva teṣāṃ śraddhānusāribhūmau kalpaṃ vā kalpāvaśeṣaṃ vā caratām |",
  "S06n569:151": "atha khalu te kāmāvacarā rūpāvacarāśca devaputrā bhagavantametadavocan-mahāpāramiteyaṃ bhagavan yaduta prajñāpāramitā |",
  "S06n569:152": "ityuktvā bhagavataḥ pādau śirasā abhivandya bhagavantaṃ triḥ pradakṣiṇīkṛtya bhagavato'ntikād gamiṣyāma ityārocya prakrāntāḥ |",
  "S06n569:153": "te'vidūraṃ gatvā antarhitāḥ |",
  "S06n569:154": "kāmāvacarāśca devaputrāḥ kāmadhātau prātiṣṭhantaḥ,",
  "S06n569:155": "rūpāvacarāśca devaputrā brahmaloke prātiṣṭhanteti ||",
  "S06n569:156": "āryāṣṭasāhasrikāyāṃ prajñāpāramitāyāmacintyaparivarto nāma trayodaśaḥ ||"
}