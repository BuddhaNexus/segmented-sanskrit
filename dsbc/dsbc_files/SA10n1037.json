{
  "SA10n1037:0": "23",
  "SA10n1037:1": "viparyāsaparīkṣā trayoviṃśatitamaṃ prakaraṇam |",
  "SA10n1037:2": "saṃkalpaprabhavo rāgo dveṣo mohaśca kathyate |",
  "SA10n1037:3": "śubhāśubhaviparyāsān saṃbhavanti pratītya hi ||1 ||",
  "SA10n1037:4": "śubhāśubhaviparyāsān saṃbhavanti pratītya ye |",
  "SA10n1037:5": "te svabhāvānna vidyante tasmāt kleśā na tattvataḥ ||2 ||",
  "SA10n1037:6": "ātmano'stitvanāstitve na kathaṃcicca sidhyataḥ |",
  "SA10n1037:7": "taṃ vināstitvanāstitve kleśānāṃ sidhyataḥ katham ||3 ||",
  "SA10n1037:8": "kasyaciddhi bhavantīme kleśāḥ sa ca na sidhyati |",
  "SA10n1037:9": "kaścidāho vinā kaṃcitsanti kleśā na kasyacit ||4 ||",
  "SA10n1037:10": "svakāyadṛṣṭivat kleśāḥ kliṣṭe santi na pañcadhā |",
  "SA10n1037:11": "svakāyadṛṣṭivat kliṣṭaṃ kleśeṣvapi na pañcadhā ||5 ||",
  "SA10n1037:12": "svabhāvato na vidyante śubhāśubhaviparyayāḥ |",
  "SA10n1037:13": "pratītya katamān kleśāḥ śubhāśubhaviparyayān ||6 ||",
  "SA10n1037:14": "rūpaśabdarasasparśā gandhā dharmāśca ṣaḍvidham |",
  "SA10n1037:15": "vastu rāgasya dveṣasya mohasya ca vikalpyate ||7 ||",
  "SA10n1037:16": "rūpaśabdarasasparśā gandhā dharmāśca kevalāḥ |",
  "SA10n1037:17": "gandharvanagarākārā marīcisvapnasaṃnibhāḥ ||8 ||",
  "SA10n1037:18": "aśubhaṃ vā śubhaṃ vāpi kutasteṣu bhaviṣyati |",
  "SA10n1037:19": "māyāpuruṣakalpeṣu pratibimbasameṣu ca ||9 ||",
  "SA10n1037:20": "anapekṣya śubhaṃ nāstyaśubhaṃ prajñapayemahi |",
  "SA10n1037:21": "yatpratītya śubhaṃ tasmācchubhaṃ naivopapadyate ||10 ||",
  "SA10n1037:22": "anapekṣyāśubhaṃ nāsti śubhaṃ prajñapayemahi |",
  "SA10n1037:23": "yatpratītyāśubhaṃ tasmādaśubhaṃ naiva vidyate ||11 ||",
  "SA10n1037:24": "avidyamāne ca śubhe kuto rāgo bhaviṣyati |",
  "SA10n1037:25": "aśubhe'vidyamāne ca kuto dveṣo bhaviṣyati ||12 ||",
  "SA10n1037:26": "anitye nityamityevaṃ yadi grāho viparyayaḥ |",
  "SA10n1037:27": "nānityaṃ vidyate śūnye kuto grāho viparyayaḥ ||13 ||",
  "SA10n1037:28": "anitye nityamityevaṃ yadi grāho viparyayaḥ |",
  "SA10n1037:29": "anityamityapi grāhaḥ śūnye kiṃ na viparyayaḥ ||14 ||",
  "SA10n1037:30": "yena gṛṇhāti yo grāho grahītā yacca gṛhyate |",
  "SA10n1037:31": "upaśāntāni sarvāṇi tasmādgrāho na vidyate ||15 ||",
  "SA10n1037:32": "avidyamāne grāhe ca mithyā vā samyageva vā |",
  "SA10n1037:33": "bhavedviparyayaḥ kasya bhavetkasyāviparyayaḥ ||16 ||",
  "SA10n1037:34": "na cāpi viparītasya saṃbhavanti viparyayāḥ |",
  "SA10n1037:35": "na cāpyaviparītasya saṃbhavanti viparyayāḥ ||17 ||",
  "SA10n1037:36": "na viparyasyamānasya saṃbhavanti viparyayāḥ |",
  "SA10n1037:37": "vimṛśasva svayaṃ kasya saṃbhavanti viparyayāḥ ||18 ||",
  "SA10n1037:38": "anutpannāḥ kathaṃ nāma bhaviṣyanti viparyayāḥ |",
  "SA10n1037:39": "viparyayeṣvajāteṣu viparyayagataḥ kutaḥ ||19 ||",
  "SA10n1037:40": "na svato jāyate bhāvaḥ parato naiva jāyate |",
  "SA10n1037:41": "na svataḥ parataśceti viparyayagataḥ kutaḥ ||20 ||",
  "SA10n1037:42": "ātmā ca śuci nityaṃ ca sukhaṃ ca yadi vidyate |",
  "SA10n1037:43": "ātmā ca śuci nityaṃ ca sukhaṃ ca na viparyayaḥ ||21 ||",
  "SA10n1037:44": "nātmā ca śuci nityaṃ ca sukhaṃ ca yadi vidyate |",
  "SA10n1037:45": "anātmāśucyanityaṃ ca naiva duḥkhaṃ ca vidyate ||22 ||",
  "SA10n1037:46": "evaṃ nirudhyate'vidyā viparyayanirodhanāt |",
  "SA10n1037:47": "avidyāyāṃ niruddhāyāṃ saṃskārādyaṃ nirudhyate ||23 ||",
  "SA10n1037:48": "yadi bhūtāḥ svabhāvena kleśāḥ keciddhi kasyacit |",
  "SA10n1037:49": "kathaṃ nāma prahīyeran kaḥ svabhāvaṃ prahāsyati ||24 ||",
  "SA10n1037:50": "yadyabhūtāḥ svabhāvena kleśāḥ keciddhi kasyacit |",
  "SA10n1037:51": "kathaṃ nāma prahīyeran ko'sadbhāvaṃ prahāsyati ||25 ||"
}