{
    "914:0": "gurupañcāśikā",
    "914:1": "om namo buddhāya|",
    "914:2": "śrīvajrasattvapadavīpratilambhaheto-",
    "914:3": "rnatvā yathāvidhi guroścaraṇāravindam|",
    "914:4": "tatparyupāstiramalā bahutantragītā",
    "914:5": "saṃkṣipya kathyata iyaṃ śṛṇutādareṇa||1||",
    "914:6": "abhiṣekāgralabdho hi vajrācāryastathāgataiḥ|",
    "914:7": "daśadiglokadhātusthaistrikālametya vandyate||2||",
    "914:8": "trikālaṃ parayā bhaktyā sapuṣpāñjalimaṇḍalaiḥ|",
    "914:9": "paryupāsyo guruḥ śāstā śirasā pādavandanāt||3||",
    "914:10": "saddharmādīn puraskṛtya gṛhī vā navako'pi vā|",
    "914:11": "vandyo vratadharairbuddhyā lokāvadyāvahānaye||4||",
    "914:12": "sukhāsanaṃ samutthānamarthakriyādigauravam|",
    "914:13": "sarvameva vratī kuryāt tyaktvā cārcanavandanam||5||",
    "914:14": "prāk śiṣyācāryasaṃbandhaḥ kāryaḥ parīkṣya sūribhiḥ|",
    "914:15": "samānasamayabhraṃśo doṣo hi guruśiṣyayoḥ||6||",
    "914:16": "niṣkṛpaṃ krodhanaṃ krūraṃ stabdhaṃ laghumasaṃyatam|",
    "914:17": "svotkarṣakaṃ ca no kuryād guruṃ śiṣyaṃ ca buddhimān||7||",
    "914:18": "dhīro vinīto matimān kṣamāvānārjavo'śaṭhaḥ|",
    "914:19": "mantratantraprayogajñaḥ kṛpāluḥ śāstrakovidaḥ||8||",
    "914:20": "daśatattvaparijñātā maṇḍalālekhyakarmavit|",
    "914:21": "mantravyākhyākṛdācāryaḥ prasannaḥ syājjitendriyaḥ||9||",
    "914:22": "taṃ nāthaṃ yo'vamanyeta śiṣyo bhūtvā sacetanaḥ|",
    "914:23": "sarvabuddhāpamānena sa nityaṃ duḥkhamāpnuyāt||10||",
    "914:24": "ītyupadravacauraiśca grahajvaraviṣādibhiḥ|",
    "914:25": "mriyate'sau mahāmūḍho gurupādābhinindakaḥ||11||",
    "914:26": "rājavātānalavyālairḍākinījalataskaraiḥ|",
    "914:27": "vighnairvināyakaiścāpi mārito narakaṃ vrajet||12||",
    "914:28": "na kuryāccittasaṃkṣobhamācāryasya kadācana|",
    "914:29": "yadā karoti duṣprajño narake pacyate dhruvam||13||",
    "914:30": "narakā ye samākhyātā avīcyādyā bhayānakāḥ|",
    "914:31": "tatra vāsaḥ samākhyāta ācāryasya hi nindanāt||14||",
    "914:32": "tasmāt sarvaprayatnena vajrācāryaṃ mahāgurum|",
    "914:33": "pracchannavarakalyāṇaṃ nāvamanyet kadācana||15||",
    "914:34": "yatheṣṭadakṣiṇādānād gurubhaktaṃ sagauravam|",
    "914:35": "uktā jvarādayastāpā na bhūyaḥ prabhavanti hi ||16||",
    "914:36": "adeyaiḥ putradārādyairasubhirvā nijairapi|",
    "914:37": "sevyaḥ svasaṃvarācārya kiṃ punarvibhavaiścalaiḥ||17||",
    "914:38": "yataḥ sudurlabhaṃ vastu kalpāsaṃkhyeyakoṭibhiḥ|",
    "914:39": "buddhatvamudyogavate dadātīhaiva janmani ||18||",
    "914:40": "nityaṃ svasamayaḥ sādhyo nityaṃ pūjyāstathāgatāḥ|",
    "914:41": "nityaṃ ca gurave deyaṃ sarvabuddhasamo hyasau||19||",
    "914:42": "yadyadiṣṭataraṃ loke viśiṣṭarameva vā|",
    "914:43": "tattaddhi gurave deyaṃ sadaivākṣayamicchatā||20||",
    "914:44": "datte'smai sarvabuddhebhyo dattaṃ bhavati śāśvatam|",
    "914:45": "tasmācca puṇyasaṃbhāraḥ saṃbhārād bodhiruttamā||21||",
    "914:46": "te śiṣyāḥ karuṇotsargaśīlakṣāntiguṇānvitāḥ|",
    "914:47": "ye nānyatvaṃ kalpayanti gurorvajradharasya ca||22||",
    "914:48": "caityabhaṅgādibhītyā'pi gurośchāyāṃ na laṅghayet|",
    "914:49": "pādukā''sanayānāderlaṅghanasya tu kā kathā||23||",
    "914:50": "śrūyād yatnād gurorājñāṃ hṛṣṭacitto mahāmatiḥ|",
    "914:51": "aśaktaḥ śrāvayet tasmā upapattyā tvaśaktitām||24||",
    "914:52": "guroḥ siddhiṃ samāpnoti guroḥ svargaṃ guroḥ sukham|",
    "914:53": "tasmāt sarvaprayatnena gurorājñāṃ na laṅghayet||25||",
    "914:54": "svātmavacca gurordravyaṃ guruvacca tadaṅganām|",
    "914:55": "svajanāniva tallokān paśyennityaṃ samāhitaḥ||26||",
    "914:56": "śayyārohamagrayānamuṣṇīṣādyupabandhanam|",
    "914:57": "na kuryādāsane pādaṃ kaṭihastaṃ ca sannidhau||27||",
    "914:58": "suptena vā niṣaṇṇena na stheyamutthite gurau|",
    "914:59": "dakṣaścotsāhasampannastatkāryeṣu sadā bhavet||28||",
    "914:60": "śleṣmādīnāṃ parityāgaḥ pādaprasāraṇaṃ tathā|",
    "914:61": "caṅkramaṇaṃ vivādaṃ ca na kuryāt purato guroḥ||29||",
    "914:62": "saṃvāhanaṃ nartanaṃ ca na gānaṃ na ca bādanam|",
    "914:63": "bahu saṃlapanaṃ cāpi na kuryāt purato guroḥ||30||",
    "914:64": "natvā''sanāt samuttheyaṃ niṣattavyaṃ ca bhaktitaḥ|",
    "914:65": "niśyapsu sabhaye mārge prārthyāgre gamanaṃ caret||31||",
    "914:66": "nāṅgāni cālayed dhīmān na jṛmbhādi samāśrayet|",
    "914:67": "nāṅgulisphoṭanaṃ kuryāt puraḥ paśyati śāstari||32||",
    "914:68": "pādayoḥ kṣālanaṃ cāṅgaproñchābhyañjanamardanam|",
    "914:69": "pūrvaṃ praṇamya kartavyaṃ tataḥ kuryād yadādiśet||33||",
    "914:70": "[āvhānādau gurornāmni pūjyapādādi yojayet|",
    "914:71": "anyadā śraddhayā brūyāt sādaraistu viśeṣaṇaiḥ||34||",
    "914:72": "ādiśyatām, kariṣyāmi,",
    "914:73": "pravadet sāñjalirgurum|",
    "914:74": "śrutvā''deśaṃ cāvicālya yathā''diṣṭaṃ tathā caret||35||",
    "914:75": "hāse kāse samutpanne kareṇācchādayenmukham|",
    "914:76": "tadante mṛdubhirvarṇaiḥ svābhiprāyaṃ nivedayet||36||",
    "914:77": "vinītaḥ purato bhūyāt sajjo vastrādibandhanaiḥ|",
    "914:78": "bhūjānuḥ sāñjaliḥ śrotuṃ yācayet tu trivārakam||37||",
    "914:79": "satkāryaṃ sarvadā kuryānnirahaṅkāracetasā|",
    "914:80": "trapayā pāpabhītyā saṃvṛto navavadhūriva||38||",
    "914:81": "na vilāsamayīṃ ceṣṭāṃ kuryāt śāstari saṃmukhe|",
    "914:82": "anyaccaivaṃvidhaṃ karma suparīkṣya tyajed bhṛśam||39||",
    "914:83": "pratiṣṭhāyāṃ maṇḍale ca home vā śiṣyasaṃgrahe|",
    "914:84": "ākhyānādau gurorvāse nityaṃ kuryācca sannidhim||40||",
    "914:85": "pratiṣṭhādau labhyate yat tatsarvaṃ gurave'rpayet|",
    "914:86": "tena dattaṃ ca gṛṇhīyāt svayaṃ cānyāṃśca toṣayet||41||",
    "914:87": "guruśiṣye svaśiṣyatvaṃ na vidadhyāt kadācan|",
    "914:88": "svaśiṣyaṃ vyāvṛtaṃ kuryāt satkārāderguroḥ puraḥ||42||",
    "914:89": "ācāryo yatsvayaṃ dadyād gururvā yat pradāpayet|",
    "914:90": "praṇamya dhīmatā grāhyaṃ baddhāñjalipuṭena tat||43||",
    "914:91": "avismṛtaḥ sarvacaryāṃ yatnāt kurvan svabāndhavān|",
    "914:92": "avismṛternirākuryāt premṇā hṛṣṭena cetasā||44||",
    "914:93": "anujñāto guroḥ kāryaṃ śraddhālurnācared yadi|",
    "914:94": "rugṇastu kuśale citte naivaṃ bhavati pāpabhāk||45||",
    "914:95": "kimanyad, gurutoṣāya yacchakyaṃ tatsamācaret|",
    "914:96": "caryā kāryā prayatnena na kadāpyavahelayet||46||",
    "914:97": "sarvathā sarvadā siddhirācārya yānugāminī|",
    "914:98": "gururvajradharasyokterārādhyaḥ sarvavastubhiḥ||47||",
    "914:99": "śiṣyaḥ śuddhāśayo bhūtvā triratnaṃ śaraṇaṃ vrajet|",
    "914:100": "guroradhītyānupaṭhet kuryādutsargameva ca||48||",
    "914:101": "tato mantrādidānena kṛtvā saddharmapātrakam|",
    "914:102": "paṭhecca dhārayeccāpi mūlāpattīścaturdaśa||49||",
    "914:103": "gurumanugataśiṣyasyānavadyasya kṛtvā",
    "914:104": "sakalasuhitavṛddhiṃ saṃcitaṃ yanmayedam|",
    "914:105": "kuśalapadamanantaṃ tena vai sarvasatvāḥ",
    "914:106": "vijitasugatabhāvā drāk susiddhiṃ labheyuḥ||50||]",
    "914:107": "||iti gurupañcāśikā samāptā||",
    "914:108": "|kṛtiriyaṃ mahācāryāśvaghoṣasya||"
}