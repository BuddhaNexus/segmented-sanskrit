{
    "669:0": "atha pañcatriṃśaḥ paṭalavisaraḥ |",
    "669:1": "atha khalu bhagavāṃ śākyamuniḥ punarapi śuddhāvāsabhavanamavalokya tathāgatamahāmudrākośasañcodanī nāma samādhiṃ samāpadyate sma |",
    "669:2": "samanantarasamāpannasya bhagavataḥ śākyamune ūrṇākośānmahāraśmirniścacāra |",
    "669:3": "anekaraśmikoṭīnayutaśatasahasrasaṅkhyeyaparivārāḥ sā raśmijālā anekāṃ buddhakṣetrānavabhāsayitvā sarvabuddhāṃ sañcodya punarapi bhagavataḥ śākyamuneḥ ūrṇākośe'ntarhitā ||",
    "669:4": "samanantarasañcoditāśca sarve buddhā bhagavantaḥ gaganasvabhāvāṃ samādhiṃ samāpadya śuddhāvāsopari gaganatale pratyaṣṭhāt ||",
    "669:5": "atha bhagavāṃ śākyamuniḥ sarvabuddhānabhyarcya mañjuśriyaṃ kumārabhūtamāmantrayate sma |",
    "669:6": "śṛṇu mañjuśrī ! mudrākośapaṭalavidhānaṃ bhaviṣyasarvabuddhairadhiṣṭhitam ||",
    "669:7": "atha mañjuśrīḥ kumārabhūto bhagavataścaraṇayornipatya sarvabuddhāṃ praṇamya bhagavantaṃ śākyamuniṃ tathāgatametadavocat |",
    "669:8": "tat sādhu bhagavāṃ nirdiśatu sarvatathāgatamudrākośapaṭalaṃ paramaguhyatamaṃ yasyedānīṃ kālaṃ manyase tad bhaviṣyati |",
    "669:9": "bahujanahitāya bahujanasukhāya lokānukampāyai mahato janakāyasyārtthāya hitāya sukhāya devānāṃ ca manuṣyāṇāṃ ca sarvasattvānāṃ sukhodayaṃ bhaviṣyati sukhavipākam ||",
    "669:10": "atha bhagavāṃ śākyamuniḥ adhyeṣato bhagavatā mañjuśriyā kumārabhūtena sarvabuddhānavalokya sarvasattvāṃ samanvāhṛtya sarvabodhisattvāṃ samprahṛṣya sarvapratyekabuddhāryaśrāvakāṃ samprasāntya sarvamantramantrārtthodyuktamānasāṃ samudyujya sarvaduṣṭāṃ nivārya sarvabhītāṃ samāśvāsya sarvavyasanasthāṃ kṣeme śive nirvāṇe pratiṣṭhāpya sarvaduḥkhitānāṃ sukhārtthāya mudrāpaṭalavidhānaṃ bhāṣate sma ||",
    "669:11": "śṛṇu kumāra ! mañjuśrī ! vakṣye'haṃ paṭalamudritām |",
    "669:12": "ādau pañcaśikhā bhavati mahāmudrā tu sā matā ||",
    "669:13": "triśikhaṃ dvitīyaṃ vindyā tṛtīyaṃ ekacīrakam |",
    "669:14": "caturthaṃ utpalamityāhuḥ sambuddhāḥ dvipadottamāḥ ||",
    "669:15": "pañcamaḥ svastiko dṛṣṭaḥ ṣaṣṭho dhvaja ucyate |",
    "669:16": "saptamaṃ pūrṇamityāhuḥ mantrajñānasuśobhanāḥ ||",
    "669:17": "aṣṭamaṃ yaṣṭinirdiṣṭā lokanāthairjitāribhiḥ |",
    "669:18": "navamaṃ chatranirdiṣṭaṃ daśamaṃ śaktirucyate ||",
    "669:19": "ekādaśaṃ tu sambuddhā sampuṭaṃ tu samādiśet |",
    "669:20": "dvādaśaṃ pharamityukto trayodaśaṃ tu gadastathā ||",
    "669:21": "caturdaśaṃ khaḍganirdiṣṭā ghaṭā pañcādaśastathā |",
    "669:22": "ṣoḍaśaḥ pāśamityuktaḥ aṅkuśaḥ saptadaśaḥ smṛtaḥ ||",
    "669:23": "aṣṭādaśaṃ bhadrapīṭhaṃ tu ūnaviṃśatipīṭhakam |",
    "669:24": "viṃśanmayūrāsanaḥ prokto ekaviṃśastu paṭṭiśam ||",
    "669:25": "ekaliṅga dviviṃśaṃ tu dviliṅgo viṃśasatrikam |",
    "669:26": "caturviṃśastathā mālā pañcaviṃśa dhanustathā ||",
    "669:27": "viṃśatṣaṣṭādhikaṃ proktaṃ nārāce tu prakalpitā |",
    "669:28": "saptāviṃśatimityāhuḥ samaliṅge pravarttitā ||",
    "669:29": "aṣṭāviṃśastathā śūlaḥ ūnatriṃśaśca mudgaraḥ |",
    "669:30": "tomaraṃ triṃśamityāhuḥ ekatriṃśaṃ tu dakṣiṇam ||",
    "669:31": "dvātriṃśat tathā vaktraḥ trayastriṃśat paṭamucyate |",
    "669:32": "catustriṃśastathā kumbhaḥ pañcatriṃśe tu khakharam ||",
    "669:33": "kalaśaṃ ṣaṭtriṃśatiḥ prokto saptatriṃśe tu mauśalam |",
    "669:34": "aṣṭatriṃśe tu paryaṅkaḥ ūnacatvāriṃśat paṭaham ||",
    "669:35": "catvāriṃśatimityāhuḥ dharmaśaṅkhamudāhṛtam |",
    "669:36": "catvāriṃśaṃ sa ekaṃ ca śaṅkalā parikīrtitā ||",
    "669:37": "dvitīyā bahumatā proktā tṛtīyā samanorathā |",
    "669:38": "caturtthī jananī dṛṣṭā prajñāpāramitā mitā ||",
    "669:39": "pañcamaṃ pātramityāhuḥ sambuddhā dvipadottamāḥ |",
    "669:40": "toraṇaṃ ṣaṣṭhamityuktaḥ saptamaṃ tu sutoraṇam ||",
    "669:41": "aṣṭamaṃ ghoṣanirdiṣṭaḥ japaśabdo navamaḥ punaḥ |",
    "669:42": "pañcāśad bherimityuktā dharmabheriṃ tu sādhikā ||",
    "669:43": "dvipañcāśad gajamityāhuḥ varahastatrikastathā |",
    "669:44": "catuḥpañcāśamiti jñeyaṃ mudrā tadgatacāriṇī ||",
    "669:45": "pañcamaṃ ketumityāhuḥ ṣaṣṭhaṃ cāśaśarastathā |",
    "669:46": "saptamaṃ paraśunirdiṣṭaṃ aṣṭamaṃ lokapūjitā ||",
    "669:47": "ūnaṣaṣṭistathā jñeyā bhiṇḍipālaṃ samāsataḥ |",
    "669:48": "ṣaṣṭiścaiva bhavedyuktā lāṅgalaṃ tu samāsataḥ ||",
    "669:49": "ekapaṣṭistataḥ padmaḥ dviṣaṣṭiḥ vajramucyate |",
    "669:50": "triṣaṣṭiḥ kathitaṃ loke dharmacakraṃ pravarttitam ||",
    "669:51": "catuḥṣaṣṭistathā jñeyaḥ puṇḍarīkaṃ samāsataḥ |",
    "669:52": "pañcaṣaṣṭistathā vindyād varadaṃ mudramuttamam ||",
    "669:53": "ṣaṭṣaṣṭi tathā vadhvā vajramudrā tu kīrttitā |",
    "669:54": "saptaṣaṣṭistathā loke kuntamāhurmanīṣiṇaḥ ||",
    "669:55": "aṣṭaṣaṣṭistathā kuryād vajramaṇḍalamudāhṛtam |",
    "669:56": "ūnasaptatimevaṃ syāt śataghneti prakīrtitā ||",
    "669:57": "tataḥ saptatikaṃ vindyānnādāmudraṃ samāsataḥ |",
    "669:58": "ekasaptatimityāhurvimānaṃ mudravaraṃ śubham ||",
    "669:59": "dvisaptatyā samāsena syandanaṃ sa ihocyate |",
    "669:60": "śayanaṃ lokanāthānāṃ trisaptānyā samāsataḥ ||",
    "669:61": "pañcasaptatirākhyātaścatuḥsaptatikastathā |",
    "669:62": "ardhacandraṃ ca vīṇā ca ubhau mudrāvudāhṛtau ||",
    "669:63": "ṣaṭsaptatimaṃ loke mudrā padmālayā bhavet |",
    "669:64": "saptasaptatimaḥ śreṣṭhaḥ mudrā kuvalayodbhavā ||",
    "669:65": "aṣṭasaptatimaṃ mudrā namaskāreti udāhṛtā |",
    "669:66": "navamaṃ navatisaṅkhyā tu ubhau mudrau śubhottamau ||",
    "669:67": "sampuṭaṃ yamalamudrā ca saṅkhyā navatimaṃ bhavet |",
    "669:68": "ekanavatimityāhuḥ puṣpamudrā udāhṛtāḥ ||",
    "669:69": "dvitīyā valayamudrā tu tṛtīyā dhūpayet sadā |",
    "669:70": "caturtthā gandhamudrā tu pañcamī dīpanā smṛtā ||",
    "669:71": "ṣaṣṭhyā sādhanaṃ vindyāt saptamyā āsane smṛtā |",
    "669:72": "aṣṭamamāhvānanaṃ proktaṃ navamaṃ tu visarjanam ||",
    "669:73": "śatapūrṇastathā vindyāt mudrāṃ sarvakarmikām |",
    "669:74": "sādhikaṃ śatamityāhurmahāmudrā iti smṛtāḥ ||",
    "669:75": "uṣṇīṣaṃ lokanāthānāṃ cakravarti sadā guroḥ |",
    "669:76": "taṃ mudraṃ prathamataḥ proktā dvitīyā sitamudbhavā ||",
    "669:77": "tṛtīyā mūlamudrā tu mañjughoṣasya dṛśyate |",
    "669:78": "caturtthī dharmakośasthā dharmamudreti lakṣyate ||",
    "669:79": "pañcamī saṅghamityāhurmahāmudrāpi sā bhavet |",
    "669:80": "ṣaṣṭhī tu bhūtaśamanī pratyekārhamudbhavā ||",
    "669:81": "saptamī bodhisattvānāṃ daśamī tu praveśinām |",
    "669:82": "mudrā padmamāleti mahāmudrāṃ tu tāṃ viduḥ ||",
    "669:83": "varadā sarvamudrāṇāṃ mantrāṇāṃ ca salaukikām |",
    "669:84": "mahāprabhāvāṃ mahāśreṣṭhāṃ jyeṣṭhāṃ trailokyapūjitām ||",
    "669:85": "aṣṭamīṃ samprayuñjīta mudrā tribhuvanālayām |",
    "669:86": "mudrāṇāṃ kathitā saṅkhayā asmiṃ tantre mahodbhavā ||",
    "669:87": "śatameka tathā cāṣṭaṃ saṅkhyāmudreṣu kalpitā |",
    "669:88": "etatpramāṇaṃ tu sambuddhaiḥ purā gītaṃ mahītale ||",
    "669:89": "nirnaṣṭe śāsane śāstuḥ pracariṣyati dehinām |",
    "669:90": "ādau tāvat kare nyastamubhayāgrāṃ kare sthitau ||",
    "669:91": "anyonyāṅgulimāveṣṭya sanmiśrāṃ ca punastataḥ |",
    "669:92": "ubhau karau samāyuktau pañcacūlāsucihnitau ||",
    "669:93": "viparyastastatasteṣāmaṅgulīnāṃ tu agrataḥ |",
    "669:94": "mudrā pañcaśikhā jñeyā pañcacīrakameva tu ||",
    "669:95": "mahāmudreti vikhyātā bodhisattvaśirastathā |",
    "669:96": "mahāprabhāvo mudro'yaṃ prayuktaḥ sarvakarmikaḥ ||",
    "669:97": "mañjuśriyasya mantreṇa hṛdayairvāpi yojayet |",
    "669:98": "keśinyā caiva mantreṇa mūlamantreṇa vā sadā ||",
    "669:99": "yojayed vidhidṛṣṭena sarvamantreṣu vā punaḥ |",
    "669:100": "kuryāt sarvāṇi karmāṇi avandhyedaṃ vacanaṃ muneḥ ||",
    "669:101": "tathaiva hastau vinyastau kuryāt tatkarasampuṭam |",
    "669:102": "tatraiva triśikhaṃ kuryādaṅgulībhirvimiśritaiḥ ||",
    "669:103": "ubhau hastau tu yadāṅguṣṭhau śūnyākārau tu niśritau |",
    "669:104": "madhyamānāmikaṃ caiva viparītākāraveṇikau ||",
    "669:105": "etat tat triśikhaṃ jñeyaṃ tricīrākāra iti punaḥ |",
    "669:106": "eṣā mudrā mahāmudrā mañjughoṣasya dhīmataḥ ||",
    "669:107": "kuryāt sarvāṇi karmāṇi vidhidṛṣṭāni yāni vai |",
    "669:108": "mañjuśriyasya ye mantrāsteṣu sarveṣu yojayet ||",
    "669:109": "kṣipraṃ sādhayate hyarthāṃ jāpibhirjanmanīṣitam |",
    "669:110": "tadeva hastau vinyastau kuryādekaśikhaṃ tathā ||",
    "669:111": "madhyamāṅgulisaṃśliṣṭau bhavedekaśikhā dhruvam |",
    "669:112": "eṣā mudrā mahāmudrā sambuddhaistu prakāśitā ||",
    "669:113": "mantrā kumārasanyastā ye cānye'pi salaukikā |",
    "669:114": "siddhyante'nena yuktāstu kṣiprakarmaprasādhikā ||",
    "669:115": "anena sādhyāstathā mantrā uttamā jinabhāṣitā |",
    "669:116": "kṣipraṃ sādhayate hyarthāṃ vidhidṛṣṭena karmaṇā ||",
    "669:117": "tadeva karasaṃyuktau vinyastaṃ aṅgulīcitam |",
    "669:118": "ubhau tarjanya saṅkocya sūcyādañjalisādṛśam ||",
    "669:119": "vinyastāṅguṣṭhayugale madhyāṅgulyau prasāritau |",
    "669:120": "anāmikāṃ veṣṭayitvā tu utpaleti udāhṛtam ||",
    "669:121": "eṣā bodhisattvasya mūlamantreti lakṣyate |",
    "669:122": "tadeva sarvaṃ yat karma nirdiṣṭaṃ pañcacīrake ||",
    "669:123": "sarvaṃ tat kuryāt kṣipraṃ utpalena tu sādhayet |",
    "669:124": "eṣā varadā mudrā kṣiprabhogaprasādhakā ||",
    "669:125": "saṃyuktā mūlamantreṇa kṣipramarthakaro bhavet |",
    "669:126": "ubhau karau tathā yuktau kuryāduttānakau sadā ||",
    "669:127": "tadeva sampuṭaṃ kṛtvādaṅgulībhiḥ samantataḥ |",
    "669:128": "vinyastaṃ śobhanākāraṃ svastikākārasambhavam ||",
    "669:129": "madhyamāṅgulimadhye tu kanyasī tu samā bhavet |",
    "669:130": "aṅguṣṭhayugalavinyastaṃ mudrā svastikamucyate ||",
    "669:131": "eṣā sarvārthakarī mudrā śāntikarme prayujyate |",
    "669:132": "hṛdayaiḥ ṣaḍakṣarairyuktā sarvakarmāṃ karoti vai ||",
    "669:133": "tadeva hastau sammiśra anyonyāṅgulimiśritam |",
    "669:134": "pūrṇamudreti mityāhurgatijñānaviśeṣagāḥ ||",
    "669:135": "ākośādañjaliṃ kṛtvā viralaṃ ca samantataḥ |",
    "669:136": "pūrṇamudreti sambuddhāḥ kathayāmāsa jāpinām ||",
    "669:137": "eṣā sarvaśamanī duḥkhadāridraduḥkhitām |",
    "669:138": "dhanāḍhyaṃ kurute kṣipraṃ mūlamantrasacoditā ||",
    "669:139": "aparaṃ mudramityāhuḥ lokajñānasuceṣṭitāḥ |",
    "669:140": "ubhau hastau tathā kṛtvā vāmatarjanimāśritam ||",
    "669:141": "dakṣiṇaṃ tu karaṃ kṛtvā tasya maṅgulitasthitam |",
    "669:142": "tarjanyā madhyamā caiva visṛte dhvajamucyate ||",
    "669:143": "dhvajamudrā iti khyātā ucchritā śakradhāraṇī |",
    "669:144": "anayā mudrayā kuryād balihomādikaṃ kramam ||",
    "669:145": "sarvakarmakarā hyeṣā mūlamantrapracoditā |",
    "669:146": "tadeva hastau vinyastau aṅgulīkārasampuṭau ||",
    "669:147": "sampuṭā sā bhavenmudrā sarvavighnapranāśanī |",
    "669:148": "krameṇa kurute karma mantrajñānasamoditā ||",
    "669:149": "vidhidṛṣṭena mantrā vai kṣipramarthaprasādhikā |",
    "669:150": "mantrairmañjughoṣasya hṛdayasthānasamudbhavaiḥ ||",
    "669:151": "saṃyuktā kurute karmāṃ aśeṣāṃ lokacihnitām |",
    "669:152": "tadeva hastau vinyastau vāmahastaupari sthitam ||",
    "669:153": "dakṣiṇaṃ tarjanīṃ gṛhya vāmaṃ tarjanimucchritā |",
    "669:154": "eṣā yaṣṭiriti khyātā mudrā śakranivāraṇī ||",
    "669:155": "sarvāṃ samayate vighnāṃ dāruṇānatibhairavām |",
    "669:156": "sarvaduṣṭavadhārthāya nirdiṣṭā mantrajāpinām ||",
    "669:157": "mūlamantrasamopetā kṣipramarthakarā bhavet |",
    "669:158": "tadeva hastaṃ vinyastaṃ yaṣṭyākārasamucchritam ||",
    "669:159": "dakṣiṇaṃ tu karaṃ kṛtvā visṛtaṃ chatramucyate |",
    "669:160": "anena mudrayā kuryādātmarakṣaṃ tu mūrddhitaḥ ||",
    "669:161": "sarvamantraistu kurvīta karma rakṣābhidhāyakam |",
    "669:162": "śatrūṇāṃ chādayed vaktraṃ stambhayedvā manīṣitam ||",
    "669:163": "yathābhirucitāṃ duṣṭāṃ kārayedvā samānuṣām |",
    "669:164": "naśyante sarvavighnā vai dṛṣṭvā mudrāṃ sacchatrakām |",
    "669:165": "tadeva hastau kurvīta vinyastākāraśobhanam |",
    "669:166": "aṅguṣṭhāgrayuktaṃ tu madhyamāṅgulisāritam ||",
    "669:167": "anāmikākuñcitāgraṃ tu madhyaparve tu madhyamam |",
    "669:168": "tadeva śaktinirdiṣṭā sarvaduṣṭanivāraṇī ||",
    "669:169": "kathitā lokanāthaistu rakṣā sagrahanāśanī |",
    "669:170": "vinyastā krodharājena yamāntena tu roṣiṇā ||",
    "669:171": "kuryāt kṣiprataraṃ loke dāruṇaṃ pāpamudbhavam |",
    "669:172": "prāṇoparodhinaṃ karma sarvabuddhaistu varjitam ||",
    "669:173": "na kuryāt karmamevaṃ tu niṣiddhaṃ lokamuttamaiḥ |",
    "669:174": "ataḥ sarvagatairmantraiḥ yojayecchaktimuttamam ||",
    "669:175": "laukikā ye ca mantrā vai tathaiva jinabhāṣitā |",
    "669:176": "tāṃ prayuñjīta mudre'smiṃ śaktinā susamāhitaḥ ||",
    "669:177": "dṛṣṭvā mudravaraṃ ghoraṃ naśyante sarvanairṛtā |",
    "669:178": "piśācāstārakapretā pūtanā saha mātarā ||",
    "669:179": "bālāgrahavirūpākṣa bālakānāṃ prapīḍanā |",
    "669:180": "naśyante sarvaduṣṭā vai ye kecit krūrakarmiṇāḥ ||",
    "669:181": "tadeva hastaṃ vinyastaṃ śaktikākārasambhavam |",
    "669:182": "viparītasampuṭākāraṃ anyonyāṅgulimiśritam ||",
    "669:183": "tadeva sampuṭamityāhuḥ sambuddhā vigatadviṣaḥ |",
    "669:184": "anena kārayet karma mantreṇaikākṣareṇa tu ||",
    "669:185": "pithayet sarvavidiśāṃ kṛtsnāṃ diśābandhaṃ taducyate |",
    "669:186": "eṣa mudrā mahārakṣā sampuṭīkṛtya tiṣṭhati ||",
    "669:187": "naśyante sarvaduṣṭā vai ye cānye ahitāni vai |",
    "669:188": "dehaṃ rakṣayate sarvaṃ parivāraṃ cāpi gocare ||",
    "669:189": "aśeṣaṃ rakṣate cakraṃ yatra jāpī vaset sadā |",
    "669:190": "na tasya pātakaṃ kiñcit ahitaṃ cāpi sambhavet ||",
    "669:191": "kṣemaṃ subhikṣamārogyaṃ paracakrabhayaṃ kutaḥ |",
    "669:192": "ubhau karau samāśliṣya viparītaṃ tu kārayet ||",
    "669:193": "dakṣiṇaṃ tu adhaḥ kṛtvā vāmamuttānakaḥ sahā |",
    "669:194": "anyonyamiśritau hyetau pharamityāhurjinottamāḥ ||",
    "669:195": "nivārayati duṣṭānāmarīṇāṃ pāpasambhavam |",
    "669:196": "upahṛtyākṣarairyuktā riddhi + + ++ + + + + ||",
    "669:197": "ekavarṇakaiḥ sa mantrairyuktaḥ kṣipramartthakaro hyayam |",
    "669:198": "vicitrārtthāṃ kurute karmāṃ arisambhavapāpakām ||",
    "669:199": "bhogināṃ viṣanāśaṃ ca mūlamantraprayuktikā |",
    "669:200": "anyāṃ vā yuktikṛtāṃ doṣāṃ nirnāśayati dehinām ||",
    "669:201": "eṣa mudravaraḥ proktaḥ sambuddhairdvipadottamaiḥ |",
    "669:202": "tadeva hastau vinyastau saṃśliṣṭāvaṅgulībhi tat ||",
    "669:203": "gadākāraṃ tadā kuryānmūlenāpi veṣṭitam |",
    "669:204": "ubhayoraṅguṣṭhayormadhye kanyasībhi suveṣṭitam ||",
    "669:205": "ṣaḍbhiraṅgulibhiḥ kuryāt śūnyākāraṃ suśobhanam |",
    "669:206": "etanmudrā gadaḥ proktā sarvadānavanāśanī ||",
    "669:207": "daityā ca duṣṭacittāśca saumyacittā tu darśane |",
    "669:208": "naśyante udyate mudre gade vāpi supūjite ||",
    "669:209": "mūlamantraprayuktāstu kṣipramartthakarī śivā |",
    "669:210": "tathaiva khaḍganirdiṣṭā anāmikāgraiḥ sukocitaiḥ ||",
    "669:211": "tathaiva hastau kurvīta prasāritāgraṃ tu kuñcitam |",
    "669:212": "śarāvākārasamau kṛtvā aṅgulībhiḥ samantataḥ ||",
    "669:213": "ghaṇṭāṃ tāṃ vidurbuddhāḥ prakāśayāmāsa dehinām |",
    "669:214": "tadeva hastau sammiśrā ubhau badhvā tu sampuṭam ||",
    "669:215": "anyonyaṃ miśrayitvā vai madhyamāṅgulibhistathā |",
    "669:216": "kuryāttanmaṇḍalākāraṃ pāśākāraṃ tu ta bhavet ||",
    "669:217": "tarjanīti tato nyastaṃ madhyaparvā sumiśritaiḥ |",
    "669:218": "eṣa pāśamiti khyātaḥ mudro'yaṃ buddhanirmitaḥ ||",
    "669:219": "vineyārtthaṃ tu sattvā bandhamukto'tidāruṇam |",
    "669:220": "ye ca duṣṭā grahāḥ krūrā ye vai sarvarākṣasāḥ ||",
    "669:221": "īṣit pracoditā hyeṣā badhnātīha samātarām |",
    "669:222": "bandha bandhetyadā hyuktā badhnātīha saśakratām ||",
    "669:223": "kiṃ punarmānuṣe loke kravyādāṃ piśitāśinām |",
    "669:224": "tadeva hastau vinyastau ubhau kṛtvā tu tatsamau ||",
    "669:225": "vāmapāṇopari nyastaṃ dakṣiṇaṃ tu karaṃ tathā |",
    "669:226": "tadeva aṅkuśākāraṃ madhyamāṅgulitarjanī ||",
    "669:227": "madhyamaṃ parvamāśliṣya tarjanī kārayedaṅkuśam |",
    "669:228": "mūlamantraprayukto'yamaṅkuśo'yaṃ pracoditaḥ ||",
    "669:229": "kṣipraṃ kārayate karmāṃ jāpibhirjanmanīṣitam |",
    "669:230": "ānayet kṣipra devendrāṃ brahmādyāṃ saśakrakām ||",
    "669:231": "prayukto mudravaraḥ śreṣṭhaḥ aṅkuśākarṣaṇaṃ śubhaḥ |",
    "669:232": "tadeva hastau sammiśraviparītākārapiṇḍikam ||",
    "669:233": "madhyamānāmikau nāmya aṅgulyau vāmakarāsṛtau |",
    "669:234": "tarjanī kanyasāṃ cāpi ubhau tarjanyadakṣiṇā ||",
    "669:235": "dakṣiṇā hastanirdiṣṭā madhyamānāmikanāmitau |",
    "669:236": "viparyasta tato nyastaṃ śliṣṭau aṅguṣṭhakāritau ||",
    "669:237": "tadreva bhadrapīṭhaṃ tu kathitā mudravarā śubhā |",
    "669:238": "āsanaṃ sarvabuddhānāṃ kruddhaśakranivāraṇam ||",
    "669:239": "yojitā sarvamantraistu jināgrāṇāṃ kulasambhavaiḥ |",
    "669:240": "sthāpitā sarvabuddhānāṃ bodhisattvāṃ maharddhikām ||",
    "669:241": "sadevakaṃ ca lokaṃ vai sarvā niścalakārikā |",
    "669:242": "tadeva bhadrapīṭhaṃ tu madhyamāṅgulimāśritām ||",
    "669:243": "uparisthānavinyastau madhyānāmiti śāritau |",
    "669:244": "tadeva pīṭhanirdiṣṭā munisiṃhairjitāribhiḥ ||",
    "669:245": "ubhau hastau tathonmiśra aṅgulībhirviveṣṭayet |",
    "669:246": "tato veṇisamādhaśca kanyasāṅgulisūcikām ||",
    "669:247": "saṅkocya madhyamataḥ kṣipraṃ padmapatrāyatodbhavām |",
    "669:248": "ubhayoraṅguṣṭhayonmiśraḥ sthāpayet sthitakaṃ sadā ||",
    "669:249": "etanmayūrāsanaṃ proktaṃ sambuddhairvigatadviṣaiḥ |",
    "669:250": "etad bodhisattvasya mañjughoṣasya dhīmataḥ ||",
    "669:251": "āsanaṃ munivarairhyukto bālakrīḍanakaṃ sadā |",
    "669:252": "mahāprabhāvā iyaṃ mudrā purā hyuktā svayambhubhiḥ ||",
    "669:253": "karoti karmavaicitryaṃ mañjumantrapracoditā |",
    "669:254": "vināśayati duṣṭānāṃ kravyādā piśitāśinā ||",
    "669:255": "paripūrṇaṃ tathā viṃśanmudrāṇāṃ tu mataḥ param |",
    "669:256": "kathitā lokamukhyaistu sambuddhairdvipadottamaiḥ ||",
    "669:257": "ataḥ paraṃ pravakṣyāmi mudrāṇāṃ vidhisambhavam |",
    "669:258": "karaiḥ śubhaistathā śuddhaiḥ nirmalairjalaśaucitaiḥ ||",
    "669:259": "śvetacandanakarpūraiḥ kuṅkumairjalamiśritaiḥ |",
    "669:260": "bahubhirgandhaviśeṣaistu upaspṛśyānilaśoṣitaiḥ ||",
    "669:261": "śucibhiḥ karairabhyaṅgairaṅkuśaiścāpi adahulaiḥ |",
    "669:262": "tadeva mudrāṃ bandhīyād bandyādyāṃ dvipadottamām ||",
    "669:263": "śālaṃ saṅkusumaṃ caiva amitābhaṃ ratnaketunam |",
    "669:264": "amitāyurjñānaviniścayendraṃ lokanāthaṃ divaṅkaram ||",
    "669:265": "kṣemaṃ lokanāthaṃ ca sunetraṃ dharmaketunam |",
    "669:266": "prabhāmālīti vikhyātaṃ jyeṣṭhaṃ śreṣṭhamitottamam ||",
    "669:267": "eteṣāmanyataraṃ buddhaṃ vanditvā dvipadottamam |",
    "669:268": "śucirbhūtvā śucisthāne bandhenmudrāṃ japāntike ||",
    "669:269": "ācāryāṃ tu yaṃ dṛṣṭvā sandehārthaṃ vimucyate |",
    "669:270": "taṃ tathācārasampanno bandhenmudrāṃ yathāsukham ||",
    "669:271": "saṃśodhya ca viviktaṃ vai kṛtvā sthānābhimantritam |",
    "669:272": "na kruddho na cocchiṣṭo na cākruṣṭo pareṇa tu ||",
    "669:273": "nāṅgāre na bhasmanirmadhye bandhenmudrāṃ kadācana |",
    "669:274": "na saktaḥ paradāreṣu paradravyeṣu vai tadā ||",
    "669:275": "na sthito na nipannaśca bandhenmudrāṃ sukhodayām |",
    "669:276": "na dakṣiṇāmukhamāsthāya nāpi paścānmukhotthitaḥ ||",
    "669:277": "na cordhve nāpyadhaścaiva mudrābandhaṃ tu kārayet |",
    "669:278": "udaṅmukhaḥ pūrvataścāpi vidiśeṣveteṣu teṣu vai ||",
    "669:279": "bandhayenmudramantrajñaḥ mantraṃ smṛtvā tu cakriṇam |",
    "669:280": "eṣā vidhimataḥ śreṣṭhā sarvamudreṣu bandhane ||",
    "669:281": "ata ūrdhvaṃ pravakṣyāmi mudrā sādhikaviṃśamam |",
    "669:282": "ubhau karau samāyuktau kuryādaṅgulimiśritau ||",
    "669:283": "madhyamaṃ tu tataḥ śūnyaṃ aṅgulībhiḥ samādiśet |",
    "669:284": "madhyaparvavidhinyastaṃ śūnyāgraṃ kanyasībhitam ||",
    "669:285": "kārayennityamantrajño aṅguṣṭhau kuñcitāśritau |",
    "669:286": "triśūcyākārasaṃyuktau paṭṭiśaṃ vidurbudhāḥ ||",
    "669:287": "eṣa mudravaraḥ kṣipraṃ paramantrāṃsi cchindire |",
    "669:288": "paramudrāṃ tathā bhindyāt duṣṭasattvaniyojitā ||",
    "669:289": "trāśayet sarvabhūtānāṃ grahamātarapūtanām |",
    "669:290": "karoti karmavaicitryaṃ kṣipramānayate śivam ||",
    "669:291": "rudreṇa bhāṣitā ye mantrā viṣṇunā brahmaṇā svayam |",
    "669:292": "tāṃ viccheda mantrajño vidhidṛṣṭena karmaṇā ||",
    "669:293": "mudreṇānenaiva yuktena paṭṭiśena mahātmanā |",
    "669:294": "mantreṇa caiva yuktastho jinavaktrasamudbhavaiḥ ||",
    "669:295": "karoti karmavaicitryaṃ chedabhedakriyāṃ tathā |",
    "669:296": "parasattvakṛtāṃ duṣṭā nāśayet tāmaśeṣataḥ ||",
    "669:297": "tadeva hastau saṃveṣṭya madhyānāmikamucchritau ||",
    "669:298": "ubhau karau samāyuktau liṅgākārasamudbhavau ||",
    "669:299": "caturaṅgulasaṃyukta liṅgamudramiti matam |",
    "669:300": "maheśvaro devaputro vai ātmamantraṃ ca mudriṇam ||",
    "669:301": "kathayāmāsa tantre vai ākṛṣṭau muninā purā |",
    "669:302": "anyeṣāṃ cātmano mantrāṃ mudrāṃ caiva savistarām ||",
    "669:303": "prakāśayāmāsa ākṛṣṭaḥ samaye'smiṃ kalpamuttame |",
    "669:304": "etanmudravaraṃ hyagraṃ laukikeṣu prakatthyate ||",
    "669:305": "yāvanti kecinmantrā vai rudraproktā mahītale |",
    "669:306": "teṣāmadhipatirhyagro mudro'yamekaliṅgitaḥ ||",
    "669:307": "bodhisattvaprabhāvena mañjughoṣasya dhīmataḥ |",
    "669:308": "ānīto maṇḍale + + nauma karmaprasādhakaḥ ||",
    "669:309": "yāvanti kecid duṣṭā vai paryaṭante mahītale |",
    "669:310": "grahāḥ kravyādapiśitāśca mātarāḥ kaṭapūtanā ||",
    "669:311": "teṣāṃ nivāraṇārthāya rudravighnakṛteṣu vai |",
    "669:312": "punaretanmudravaraṃ hyuktaṃ balikarmeṣu vai niśā ||",
    "669:313": "karoti sarvakarmāṃ vā buddhādhiṣṭhānaṛdhyayā |",
    "669:314": "tathaiva tadvidhaṃ kṛtvā dviliṅgasamudāhṛtaḥ ||",
    "669:315": "tathaiva mālamaṅgulyai sa mālā parikīrtitā |",
    "669:316": "tadeva mālāṃ saṅkocya sampuṭākārasambhavam ||",
    "669:317": "tarjanyāvubhau śliṣya kuryāddhanusannibham |",
    "669:318": "aṅguṣṭhau pīḍayenmuṣṭau dhanurmudrā sa lakṣyate ||",
    "669:319": "tadevamaṅkuliṃ kuryād dakṣiṇākaranisṛtā |",
    "669:320": "vāmaṃ tarjanīṃ muṣṭau niṣpīḍyante tu parvaṇi ||",
    "669:321": "nārācaṃ mudramityuktaḥ samaliṅgaṃ punarvade |",
    "669:322": "ubhau hastau tataḥ kṛtvā anyonyā sṛtapiṇḍitau ||",
    "669:323": "dakṣiṇākaramaṅguṣṭhaṃ ucchritāṃ liṅgasambhavam |",
    "669:324": "samaliṅgaṃ taṃ viduḥ kalpe śāsane'smiṃ viśāradāḥ ||",
    "669:325": "tadeva hastau ubhau kṛtvā anyonyāsṛtamaṅgulam |",
    "669:326": "ubhau tarjanya saṃyojya śūlākāraṃ tu kārayet ||",
    "669:327": "etacchūlamiti proktaṃ sattvaduṣṭānuśāsanam |",
    "669:328": "tadeva hastau nisṛtya muṣṭiṃ badhvā ubhau punaḥ ||",
    "669:329": "aṅguṣṭhau sthitakāṃ kṛtvā mudgaraṃ samudāhṛtam |",
    "669:330": "tadeva mudgaramīṣaccālayet karasampuṭe ||",
    "669:331": "tomaraṃ kathitaṃ hyagraṃ mudraṃ śakranāśanam |",
    "669:332": "utpalaṃ tu tato badhvā anāmikāṅgulibhistadā ||",
    "669:333": "adhastādaṅguṣṭhayormadhye vinyastaṃ cāpradarśitam |",
    "669:334": "eta daṃṣṭramiti proktaṃ vivṛte vaktramucyate ||",
    "669:335": "samau kṛtvā tatasteṣāmaṅgulīnāṃ samantataḥ |",
    "669:336": "ure datvāvasavyaṃ vai kṣipet tvā paṭamucyate ||",
    "669:337": "ubhau sampuṭau kṛtvā hastau vinyastaśobhanau |",
    "669:338": "aṅgulīmaṅgulībhiśca anyonyāgraśleṣitau ||",
    "669:339": "utthitānāmisaṅkocya kumbhamudramudāhṛtam |",
    "669:340": "tadeva muṣṭi saṃyojya tarjanyau punarucchritau ||",
    "669:341": "kuryāt khakharākāraṃ veṇikākāramudbhavam |",
    "669:342": "etanmudraṃ samākhyātaṃ khakharetyarisūdanā ||",
    "669:343": "tadeva khakhara īpadavanāmyaṃ tu śobhanam |",
    "669:344": "kuryādaṅguṣṭhavinyastaṃ kalaśaṃ tadihocyate ||",
    "669:345": "ucchritaṃ tu punaḥ kṛtvā tarjanyānāmisambhavam |",
    "669:346": "caturbhiraṅgulībhiḥ kuryānmuśalākārasambhavam ||",
    "669:347": "mudraṃ muśalamityāhuḥ mantrajñānasamanvitā |",
    "669:348": "tadeva hastau vinyastau madhyamānāmikau adhaḥ ||",
    "669:349": "upariṣṭāt teṣu vai nityaṃ nyastaṃ dakṣiṇāvāyaveṣṭitam |",
    "669:350": "saṃveṣṭya aṅguṣṭhayornyastau kanyasā tarjanī tu tām ||",
    "669:351": "samantāt paryaṅkamākāraṃ mudrāmāhustathāgatā |",
    "669:352": "etat paryaṅkamudreti khyātaṃ loke samantataḥ ||",
    "669:353": "anayā mudrayā yukto mantrayuktastathā punaḥ |",
    "669:354": "sarvairjinamuktaistu vajrābjakulamudbhavaiḥ ||",
    "669:355": "etairmantraiḥ prayukto'yaṃ sarvakarmakaraṃ śivam |",
    "669:356": "ye ca mudrāstathā proktā muśalādyāḥ śūlasambhavāḥ ||",
    "669:357": "sarve vai krodharājasya yamāntasyeha śāsane |",
    "669:358": "ugrā praharaṇā hyete sattvavaineyanirmitā ||",
    "669:359": "bodhisattvaprabhāvena ṛddhyā kurvantatastadā |",
    "669:360": "sarvaṃ vaineyaduṣṭānāṃ kumbhādyā mudrabhāṣitā ||",
    "669:361": "tadeva hastaṃ vinyastaṃ paṭahākārasambhavam |",
    "669:362": "ābandhedaṅgulibhiryuktaṃ sarvābhiśca saveṇikām ||",
    "669:363": "veṇikāṃ kṛtyamaṅguṣṭhaistato nyasya kare punaḥ |",
    "669:364": "madhye prādeśinī kṛtvā ucchritāgraṃ tu kārayet ||",
    "669:365": "etat paṭahanirdiṣṭaṃ mudrā duṣṭanivāraṇī |",
    "669:366": "tadeva hastau vinyastau añjalī suprayojitau ||",
    "669:367": "ubhau tarjanya saṅkocya kuṇḍalākāraśobhanau |",
    "669:368": "aṅguṣṭhaṃ te adhaḥ kṛtvā aṅguṣṭhau nāmitau ubhau ||",
    "669:369": "praviṣṭau madhyapuṭāntasthau śaṅkhaṃ bhavati śobhanam |",
    "669:370": "etaddharmasaṅkhaṃ vai varamudraṃ prakāśitam ||",
    "669:371": "mantrairmunivaroktaistu saṃyuktaḥ sarvakārmikaḥ |",
    "669:372": "karoti karmavaicitryaṃ sarvadaṃṣṭrāviṣabhoginām ||",
    "669:373": "nirnāśayati sarvāṃstāṃ mūlamantraprayojitā |",
    "669:374": "śaṅkhamāpūrayejjaptaṃ vidyārājairmaharddhikaiḥ ||",
    "669:375": "nirviṣo'pi bhavet kṣipraṃ yo janturviṣamūrcchitaḥ |",
    "669:376": "catvāriṃśati samākhyātā muṃdrā śreṣṭhā maharddhikā ||",
    "669:377": "ataḥ ūrdhvaṃ pravakṣyāmi mudrālakṣaṇasambhavam |",
    "669:378": "tadeva hastau vinyastau aṅgulyāgrasaveṇikau ||",
    "669:379": "bhūyo dāmoṭayed yatnādavasavyaṃ tu kārayet |",
    "669:380": "adhastāt sarvataḥ kṛtvā śaṅkaleti udāhṛtā ||",
    "669:381": "eṣā mudravaraśreṣṭhāḥ sarvaduṣṭārtthabandhanī |",
    "669:382": "mantraistairebhisaṃyuktā munimukhyārtthabhāṣitaiḥ ||",
    "669:383": "sarvāṃ bandhayate bhūtāṃ grahamātarakaśmalām |",
    "669:384": "tadeva hastau saṅkocya muktvā veṇi samucchrayet ||",
    "669:385": "tadeva vidhinā badhvā anyenāṅguṣṭhamadhyayoḥ |",
    "669:386": "madhyaparve samāśliṣya ubhayāgryaṃ karaṃ punaḥ ||",
    "669:387": "datvābhimukhaṃ hyagnervahnimantrasuyojitaḥ |",
    "669:388": "āvāhayecchikhinaṃ home agnikarmeṣu sarvadā ||",
    "669:389": "kṣipramāhvayate vahniḥ mudreṇānena yojitā |",
    "669:390": "visarjayedanenaiva mantreṇa tarjanyāgravimiśritaiḥ ||",
    "669:391": "aṅguṣṭhe nityamāśliṣṭe viśarjyaṃ vahnidaivatam |",
    "669:392": "mudrā bahumatā hyeṣā agnikarmaprasādhikā ||",
    "669:393": "āhvānayati devānāṃ yadṛcchaṃ mantrajāpino |",
    "669:394": "eṣāṃ bahumatā mudrā badhvādhiṣṭhānavarṇinī ||",
    "669:395": "karoti karmavaicitryaṃ saṃyuktā mantramuttamaiḥ |",
    "669:396": "tadeva hastau ekasthau sampūrṇāmaṅgulimāśritau ||",
    "669:397": "kuryādākośamañjalyā ślathaṃ vartulasambhavam |",
    "669:398": "paripūrṇaṃ tataḥ kṛtvā kuḍmalaṃ padmasambhavam ||",
    "669:399": "manorathaṃ tu taṃ vindyā mudrāṃ sarvārtthasādhikām |",
    "669:400": "eṣā mudrā varā śreṣṭhā purā gītā tathāgataiḥ ||",
    "669:401": "sattvānāṃ hitakāmyārtthaṃ mañjughoṣe niyojitā |",
    "669:402": "manasā kāṃkṣate sattvo yo hitārtthaṃ manoratham ||",
    "669:403": "tūrṇaṃ tat sādhayate kṣipraṃ mantrairyuktā maharddhikaiḥ |",
    "669:404": "eṣā mudrā varā śreṣṭhā manoratheti sa ucyate ||",
    "669:405": "eṣā mudravarā śreṣṭhā sarvakarmaprasādhikā |",
    "669:406": "kṣipraṃ sādhayate mantrāṃ dravyāṃ caiva savistarām ||",
    "669:407": "eṣā municandreṇa candrābhā supravarttitā |",
    "669:408": "candrā padmakule mantrā tenāyaṃ suprayojitā ||",
    "669:409": "karoti karmavaicitryaṃ sitavarṇāmṛtasambhavā |",
    "669:410": "tadeva hastau saṃśuddhau ubhau aṅgulimāśritau ||",
    "669:411": "ṣaḍbhiraṅgulimāśliṣṭau pustakākārasambhavau |",
    "669:412": "ucchritau varttulau kṛtvā kanyasāṅguṣṭhakaucitau ||",
    "669:413": "eṣā mudrā varā proktā prajñāpāramitāmitā |",
    "669:414": "jananī sarvabuddhānāṃ mokṣārtthaṃ tu niyojitā ||",
    "669:415": "sādhayet sarvakarmaṃ vai śāntipuṣṭyartthayojitā |",
    "669:416": "tadeva hastau vinyastau dakṣiṇaṃ vāmatopari ||",
    "669:417": "kṛtvā nābhideśe vai kolasthaṃ nimnamudbhavam |",
    "669:418": "ubhau hastau tadāśliṣya sa mudrā pātramucyate ||",
    "669:419": "pātraṃ jananī mudrau jinamantraiḥ suyojitau |",
    "669:420": "karoti karmavaicitraṃ yatheṣṭaṃ mantravicakṣaṇaiḥ ||",
    "669:421": "tadeva hastāvuddhṛtya kuryāt tarjanimucchritau |",
    "669:422": "madhyamāṅgulimagraṃ tu nāmitaṃ mīṣitoraṇam ||",
    "669:423": "tadeva ucchritau kṛtvā kathayāmāsa sutoraṇam |",
    "669:424": "tadeva badhvā tadanyonyaṃ ghoṣanirdiṣṭamaṣṭamam ||",
    "669:425": "ucchritottamamaṅguṣṭhau japaśabdaṃ vidurbudhāḥ |",
    "669:426": "tadeva ucchritau hastau aṅgulyāgrau sukuñcitau ||",
    "669:427": "sarvairaṅgulibhirmuktā viralā keśasambhavā |",
    "669:428": "bherī taṃ vidurbuddhā dharmabherīti ucchatau ||",
    "669:429": "tadeva hastatalaṃ ūrdhvaṃ dakṣiṇaṃ vāmatocchatam |",
    "669:430": "adhastāt kārayitvā tu gajākāraṃ suyojitam ||",
    "669:431": "dakṣiṇaṃ madhyamāṅgulyāṃ karākāraṃ tu kārayet |",
    "669:432": "etad gajamudraṃ tu nirdiṣṭaṃ saṃsārapāragaiḥ ||",
    "669:433": "eṣā mudrā mahāmudrā sambuddhaistu prakāśitā |",
    "669:434": "karoti karmāṃ sarvāṃstāṃstāmaśeṣāṃ lokapūjitā ||",
    "669:435": "dakṣiṇaṃ hastamudyamya abhayadattaṃ parikalpayet |",
    "669:436": "gṛhītvā maṇibandhe tu bāmahastena mudyatam ||",
    "669:437": "madhyamāṃ tarjanī spṛṣṭvā aṅguṣṭhaṃ madhyato sthitam |",
    "669:438": "madhyaparvāśritaṃ yuktaṃ varahastaṃ taducyate ||",
    "669:439": "etanmudravaraṃ śreṣṭhaṃ ādibuddhaistadoditam |",
    "669:440": "abhayaṃ sarvasattvānāṃ mudrāṃ badhvā dadau japī ||",
    "669:441": "mantrairmunimatairyuktaḥ kṣipramarthaprasādhakaḥ |",
    "669:442": "tadeva hastau saṃyuktau sampuṭākāraśobhanau ||",
    "669:443": "ucchatau madhyamāṅgulyau mudrā tadgatacāriṇī |",
    "669:444": "tadevamaṅgulibhirveṣṭya aṅguṣṭhau upari sthitau ||",
    "669:445": "nyasya parvatale nyastaṃ ketumityāhu mudriṇam |",
    "669:446": "tadeva mūrcchitāgre kaṃ śubho nirdiṣṭamudriṇam ||",
    "669:447": "ubhau tarjanyasamāyuktau anyonyāgravimiśritau |",
    "669:448": "saṅkocya parvato'ṅguṣṭhāḥ kanyasīti samucchritau ||",
    "669:449": "tadeva paraśunirdiṣṭā mudrā sarvārthasādhikā |",
    "669:450": "saṅkocya punaḥ sarvā vai sā mudrā lokapūjitā ||",
    "669:451": "tadevamucchrataṃ kuryāt tarjanyāgrasūcikam |",
    "669:452": "bhiṇḍipālastato mudrā lāṅgalaṃ cakrato gatam ||",
    "669:453": "tarjanyau vakrataḥ kṛtvā lāṅgalo mudramuttamam |",
    "669:454": "etat ṣaṣṭimudrāṇāṃ kathitaṃ vidhinā punaḥ ||",
    "669:455": "sarve te praharaṇā mudrā saṃyuktā mantramīritā |",
    "669:456": "sarvāṃ vighnakṛtāṃ doṣāṃ grahakūṣmāṇḍamātarām ||",
    "669:457": "sarvarākṣasamukhyānāṃ bālasarvānutrāsinām |",
    "669:458": "nirnāśayati sarvāṃstāṃ mudrāṃ praharaṇodbhavām ||",
    "669:459": "ṣaṣṭimetaṃ tu mudrāṇāṃ lakṣaṇaṃ samudāhṛtam |",
    "669:460": "ataḥ paraṃ pravakṣyāmi mudrāṇāṃ vidhisambhavam ||",
    "669:461": "tadeva hastau vinyastau padmākārasamucchritau |",
    "669:462": "prasāritāṅgulibhiḥ sarvaṃ mudrāṃ padma iti smṛtam ||",
    "669:463": "eṣā mudravarā khyātā sanyastābjakulodbhavām |",
    "669:464": "yāvantyabjakule mantrā saṃyuktā taiḥ śubhodayā ||",
    "669:465": "kṣiprakarmakarā khyātā buddhādhiṣṭhānamudbhavā |",
    "669:466": "sarvāṃ sādhayate mantrāṃ yāvantyabjakulodayā ||",
    "669:467": "mudrāṇāṃ padmamudreyaṃ madhyame samudāhṛtā |",
    "669:468": "ubhau hastau samāyuktau tarjanībhiḥ samucchṛtau ||",
    "669:469": "madhyamāṅgulibhiryuktaṃ vinyastākārasambhavam |",
    "669:470": "aṅguṣṭhau nyasya vai tatra madhyamāṅguliparvayoḥ ||",
    "669:471": "tadeva kathitaṃ vajraṃ kanyasaṃ mudramuttamam |",
    "669:472": "yāvanti vajrakule mantrā te sādhyānena mudritā ||",
    "669:473": "siddhyante kṣiprato yuktā vidhinā samprakīrttitā |",
    "669:474": "saṃyuktaiḥ sādhakaṃ karmaṃ yaḥ sādhyaṃ sādhayet sadā ||",
    "669:475": "tasya siddhirbhavennityaṃ uttamādhamamadhyamā |",
    "669:476": "sarve ca laukikā mantrāḥ siddhyante hyavikalpataḥ ||",
    "669:477": "ubhau hastau samāyuktau madhyamāṅgulimucchritau |",
    "669:478": "saṅkocyānāmikāṅguṣṭhau kanyasau sūcimāśritau ||",
    "669:479": "ubhau tarjanisaṃśliṣṭau madhyaparvāgrakuñcitau |",
    "669:480": "madhyamau sūcisamau nyastau cakrākārasamudbhavau ||",
    "669:481": "etattu dharmacakraṃ vai mudrarājamihoditaḥ |",
    "669:482": "dharmarājaistathā hyukto dharmacakraśca varttitum ||",
    "669:483": "śānticakraṃ tadā vavre municandro'tha saptamaḥ |",
    "669:484": "trimalāṃ vicchedajāpena mudrarājena yojitā ||",
    "669:485": "cakriṇyo ye ca uṣṇīṣā locanāvidyamuttamā |",
    "669:486": "bhrukuṭīpadyakule tārā māmakī cāpi vajriṇe ||",
    "669:487": "sidhyante dharmacakreṇa mudrārājena yojitā |",
    "669:488": "samastā laukikā mantrā viṣṇurīśānabhāṣitā ||",
    "669:489": "tāṃ vicchedadṛṣṭvā vai jāpināṃ mudrasaṃyutām |",
    "669:490": "etanmudravaraṃ śreṣṭhaṃ dharmadhātuviniḥsṛtam ||",
    "669:491": "karoti sarvakarmaṃ vai sattvānāṃ ca yathepsitam |",
    "669:492": "dharmarājena śāntyarthaṃ mudreyaṃ samprabhāṣitam ||",
    "669:493": "asmiṃ kalpavare śreṣṭhe sarvakarmaprasādhikā |",
    "669:494": "mudreyaṃ dharmacakreti mañjughoṣasya śāsane ||",
    "669:495": "agrimaṃ sarvamudrāṇāṃ śāntikarmasu yojayet |",
    "669:496": "mantribhirlakṣate nityaṃ śivacakrā tu sambhavam ||",
    "669:497": "tadeva vinyastau hastau sampuṭākāramudbhavau |",
    "669:498": "ślathakośāyatāṅgulyaḥ ubhau saṅkucitau śubhau ||",
    "669:499": "puṇḍarīkamiti jñeyaṃ mudrā sarvārthasādhakā |",
    "669:500": "tadeva hastaṃ nikṣipya tyajya muṣṭyāyatāṅgulim ||",
    "669:501": "prasāritā karākāraṃ varadaṃ mudramucyate |",
    "669:502": "ubhau hastau punaḥ kṛtvā aṅgulībhiḥ samantataḥ ||",
    "669:503": "badhvā ca veṇikākāraṃ mudraiṣā rajjumucyate |",
    "669:504": "punaḥ prasārayastadekaṃ tu dakṣiṇaṃ karamuttamam ||",
    "669:505": "kuryāt sūcikākāraṃ madhyatarjanimaṅgulau |",
    "669:506": "īṣat saṅkucitāgraṃ tu aṅgulīnāṃ natottamam ||",
    "669:507": "sthitikāṃ kārayet tatra sunyastaṃ tarjanī tu tam |",
    "669:508": "kuryāt saṃśleṣite tatra anāmikāparvaniśritā ||",
    "669:509": "mudreyaṃ kuntanirdiṣṭā bahudhā lokanāyakaiḥ |",
    "669:510": "tadeva hastau vinyastau ubhau tarjanyasūcitau ||",
    "669:511": "ubhau muṣṭisamaṃ kṛtvā aṅgulībhiḥ samaṃ punaḥ |",
    "669:512": "tadeva mudrasamākhyātā vajradaṇḍaṃ manīṣibhiḥ ||",
    "669:513": "tadeva hastau saṃyojya sampuṭākārakāritam |",
    "669:514": "vinyastāmaṅgulimañjalyamanyonyāśleṣamāśritam ||",
    "669:515": "ubhau aṅguṣṭhamāśritya śataghnāmudramucyate |",
    "669:516": "tataḥ kṛtvā dubhau hastau samantānnimnasambhavau ||",
    "669:517": "añjaliṃ tu tato kṛtvā nādhāyānasasambhavam |",
    "669:518": "mudreyaṃ bherīti khyātā triṣu loke hitāyibhiḥ ||",
    "669:519": "santārayati bhūtānāṃ mahāsaṃsārasāgarāt |",
    "669:520": "tadevāñjalimutsṛjya citrahastatalāvubhau ||",
    "669:521": "vimānamudramityāhuḥ ūrdhvasattvanayānugāḥ |",
    "669:522": "tadeva hastau saṅkocya syandanaṃ tadihocyate ||",
    "669:523": "triyānagamanaṃ śreṣṭhaṃ rato hyukto nutāyibhiḥ |",
    "669:524": "nayate sarvabhūtānāṃ jāpināṃ mantrasampadām ||",
    "669:525": "uttamāyānamāśṛtya yayuburddhagataṃ tu tam |",
    "669:526": "tadeva hastau utsṛjya ubhau kṛtvā punastataḥ ||",
    "669:527": "kuryāccitratalaṃ śuddhaṃ vedikākārasambhavam |",
    "669:528": "etanmudravaraṃ śreṣṭhaṃ lokanāthaiḥ supūjitam ||",
    "669:529": "śayanaṃ sarvabuddhānāṃ jinaputraiḥ samudāhṛtam |",
    "669:530": "yatrātītāstu sambuddhā śāntiṃ jagmustadāśritā ||",
    "669:531": "nirvāṇadhātusaṃnyastā yatrārūḍhāśayānugā |",
    "669:532": "sa eṣā mudramiti khyātā śayanaṃ lokanāyakam ||",
    "669:533": "tadeva hastau vinyastau saṃśliṣṭyāṅgulibhiḥ samam |",
    "669:534": "sampuṭākośavinyastaṃ tarjanyekaṃ tu dakṣiṇam ||",
    "669:535": "kuryād vakrato hyagre ardhacandraṃ sa ucyate |",
    "669:536": "ubhau hastau punaḥ kṛtvā dakṣiṇāṅguṣṭhamuṣṭitaḥ ||",
    "669:537": "vāmahastāsṛtauḥ sarvaiḥ aṅgulībhiḥ samocitaiḥ |",
    "669:538": "badhvā muṣṭi karāgre tu dakṣiṇāṅguṣṭhamiśritaḥ ||",
    "669:539": "taṃ dakṣiṇaireva samāyuktairaṅgulībhiḥ puṭīkṛtaiḥ |",
    "669:540": "kanyasāṃ visṛtāṃ kṛtvā vīṇamudrā udāhṛtā ||",
    "669:541": "ubhau hastau punaḥ kṛtvā ākāśau viralāṅgulau |",
    "669:542": "ubhāvaṅguṣṭhayormadhyā ubhau tarjanimāśritau ||",
    "669:543": "eṣā padmālayā mudrā sambuddhaiḥ kathitā jage |",
    "669:544": "uddhṛtāṅguṣṭhakau nityaṃ punaḥ kuvalayodbhava ||",
    "669:545": "mudrā ca kathitā loke sambuddhairdvipadottamaiḥ |",
    "669:546": "tadevamañjaliṃ kṛtvā praṇāmākārajagadgurum ||",
    "669:547": "sā namaskāramudreyaṃ sarvalokeṣu viśrutā |",
    "669:548": "tadeva mudrā viṣṭabhya hastau yamalasambhavau ||",
    "669:549": "eṣā yamalamudreyaṃ triṣu lokeṣu viśrutā |",
    "669:550": "īṣanmūlato hastau aṅguṣṭhau ca supīḍitau ||",
    "669:551": "sā bhavet sampuṭā mudrā śokāyāsīvanāśanī |",
    "669:552": "etā mudrāstu kathitā ye sarve praharaṇodbhavāḥ ||",
    "669:553": "puṣpākhyā śayanayāśca vādyādyā grahanāmakā |",
    "669:554": "sarve sarvakarā yuktā mantraiḥ sarvaistu bhāṣitam ||",
    "669:555": "na tithirna ca nakṣatraṃ nopavāso vidhīyate |",
    "669:556": "saṃyuktā mudramantrāśca kṣipraṃ karmāṇi sādhayet ||",
    "669:557": "jāpinastapasā yukto japtamātro vicakṣaṇaḥ |",
    "669:558": "mudrā mantraprayuktā ca asādhyaṃ kiñci na vidyate ||",
    "669:559": "ubhau hastau punaḥ kṛtvā añjalyānyonyasaktakam |",
    "669:560": "kanyasānāmikāṅgaṣṭhau pārśvato nyastau dhūpamudrā udāhṛtā ||",
    "669:561": "ādhārāñjaliyogena tarjanyāvīṣat kocayet |",
    "669:562": "sāmānyā balimudrā tu udbhūtā lokatāyibhiḥ ||",
    "669:563": "madhyeṣu puṣpavinyastaṃ yathāsambhavato vividhaiḥ |",
    "669:564": "dattaṃ bhavati mantrāṇāṃ balikarmeṣu sarvasu ||",
    "669:565": "dakṣiṇenābhayaṃ hastaṃ kṛtvā ca vāmakareṇa vai |",
    "669:566": "maṇibandhanayogena grāhyaṃ karadakṣiṇam ||",
    "669:567": "eṣā te sarvamantrāṇāṃ gandhamudrā udāhṛtā |",
    "669:568": "dakṣiṇākaramuṣṭau tau aṅguṣṭhau madhyamau sadā ||",
    "669:569": "sūcyākāraṃ tataḥ kṛtvā dīpamudrā udāhṛtā |",
    "669:570": "anāmikāṅguṣṭhayoreva akṣasūtrāt saṃsthitam ||",
    "669:571": "kanyasāṃ prasāryato nityaṃ madhyamāṃ tasya pṛṣṭhataḥ |",
    "669:572": "tarjanīṃ kuñcitāṃ nyasya akṣamudreti ucyate ||",
    "669:573": "garbhāñjalyāstato nyasya akṣasūtraṃ sa mantravit |",
    "669:574": "japed yatheṣṭato mantraṃ kṣipraṃ siddhivarapradam ||",
    "669:575": "śobhanaṃ sarvamudrāṇāmeṣa dṛṣṭavidhiḥ sadā |",
    "669:576": "agnerdakṣiṇahastena abhayāgraṃ tu kārayet |",
    "669:577": "abhimukhaṃ jvalane sthāpya tarjanīṃ kuñcayet sadā |",
    "669:578": "aṅguṣṭhaṃ ca kare nyasya madhye kuñcitasaṃsthitam ||",
    "669:579": "etadāvāhanaṃ mudraṃ nirdiṣṭaṃ jātavedase |",
    "669:580": "kuñcitaṃ tarjanyāgraṃ aṅguṣṭhau caikayojitam ||",
    "669:581": "visarjanaṃ sarvakarmeṣu jvalane sampradṛśyate |",
    "669:582": "kuryāt sarvamantrāṇāṃ homakarmavicakṣaṇaḥ ||",
    "669:583": "mudrairetairbhisaṃyuktaḥ mantramagnau suyojitaḥ |",
    "669:584": "praṇāmāñjalirantaritā aṅgulībhiḥ samantataḥ ||",
    "669:585": "kuryāt taṃ viparītaṃ tu aṅguṣṭhau ca saṃmiśritau |",
    "669:586": "bahiḥ saṅkocya tarjanyau madhyamībhiḥ samāśritau ||",
    "669:587": "eṣā mudravarā hyuktā pūjākarmasu yojitā |",
    "669:588": "praṇāmaṃ sarvamantrāṇāṃ mantranāthaṃ jinorasām ||",
    "669:589": "śodhanaṃ sarvamantrāṇāmāsanaṃ ca pradāpayet |",
    "669:590": "asambhave'pi puṣpāṇāṃ mudraṃ badhvā tu yojayet ||",
    "669:591": "pūjitā vidhinā hyete mantrā sarvārthasādhikā |",
    "669:592": "mudrābandhena pūjārthaṃ kṛtaṃ bhavati śobhanam ||",
    "669:593": "dvitīyā cittapūjā tu yādṛśī puṣpasambhavā |",
    "669:594": "eṣa pūjāvidhiḥ proktā sambuddhaiḥ dvipadottamaiḥ ||",
    "669:595": "abhāvena tu puṣpāṇāṃ dvividhā pūja ucyate |",
    "669:596": "sarvamantraprasidhyarthaṃ sarvakarmeṣu yojayet ||",
    "669:597": "sarvakarmakarā mudrā sarvabuddhaistu bhāṣitā |",
    "669:598": "āsane śayane snāne pānānubhojane ||",
    "669:599": "śobhane dīpane mantre sthāne maṇḍalakāraṇe |",
    "669:600": "samayaḥ sarvamantrāṇāmadhiṣṭhānārthaṃ tu mantriṇām ||",
    "669:601": "kathitā lokanāthaistu mudreyaṃ sarvakarmikā |",
    "669:602": "paripūrṇaṃ śataṃ proktaṃ mudrāṇāṃ niyamādayam ||",
    "669:603": "ataḥparaṃ pravakṣyāmi mudrāmaṣṭamatāṃ gatām |",
    "669:604": "tadeva hastau vinyastau ubhau kṛtvā punastataḥ ||",
    "669:605": "tayaiva pradeśinīṃ kṛtvā madhyamā sūcimiśritā |",
    "669:606": "nakhasyādhastāt tṛtīye vai bhāge saṃsaktakāritau ||",
    "669:607": "ākośāmudbhavāveṣṭya śūcyākāraṃ tu kārayet |",
    "669:608": "etanmantrādhipatermudrā śakriṇasya mahātmanaḥ ||",
    "669:609": "etā eva pradeśinyā sañcāryā samamadhyamā |",
    "669:610": "śūcyā nakhasya vinyastā saṃsaktā ca anāmikā ||",
    "669:611": "eṣa uṣṇīṣamudrā vai jinendraiḥ samprakāśitā |",
    "669:612": "tadeva hastau vinyastau madhyamāṅguliveṣṭitau ||",
    "669:613": "kanyasāṅgulisaṃyuktau mudreyaṃ bhitamudbhavā |",
    "669:614": "madhyasūcyā samaṃ kṛtvā saṃsaktau ca karoruhau ||",
    "669:615": "nirmuktaḥ kuṇḍalākārā mahāmudrā sa ucyate |",
    "669:616": "tāmeva pradeśinyāgrādhibhūntarelpasatṛkam ||",
    "669:617": "madhyasūcyāṃ tato nyasya adhastāt saṃsaktapāṇinā |",
    "669:618": "parvatṛtīyayornyastau aṅguṣṭhau nakhapīḍitau ||",
    "669:619": "eṣā mudrā varā proktā mañjughoṣasya dhīmataḥ |",
    "669:620": "tadeva hastau vinyastau añjalīkārasaṃsthitau ||",
    "669:621": "madhyamāṅgulivinyastau sūcyagrānāmitaḥ sthitau |",
    "669:622": "aṅguṣṭhau madhyamāṃ spṛśya aṅgulīparvasatrikam ||",
    "669:623": "kanyasāṅgulībhiḥ sūcīṃ kṛtvānāmitamucchritau |",
    "669:624": "eṣā mudrā varā śreṣṭhā dharmakośasthatāṃ gatāḥ ||",
    "669:625": "tadeva hastau vinyastau vidhidṛṣṭasamāsatau |",
    "669:626": "tadevamaṅgulibhiḥ sarvaiḥ āpūrṇaṃ kośasaṃsthitam ||",
    "669:627": "ubhau hastau vivṛṇṇīyāt aṣṭānāṅgulināvṛtāḥ |",
    "669:628": "aṣṭāṃ puruṣatattvajñāṃ catvāro yugatāṃ gatām ||",
    "669:629": "tadeva saṅghamityāhuḥ sambuddhā dvipadottamāḥ |",
    "669:630": "sa eva mudrā saṅgheti katthyate ha bhavālaye ||",
    "669:631": "eṣā mudravarā śreṣṭhā sarvakarmaprasādhikā |",
    "669:632": "ubhau hastau puṭīkṛtvā añjalyākārasaṃsthitau ||",
    "669:633": "prasārya tarjanīmekāṃ dakṣiṇāṃ karaniḥsṛtām |",
    "669:634": "sā eṣa bhūtaśamanī nirdiṣṭā tattvadarśibhiḥ ||",
    "669:635": "eṣā mudrā varā khyātā sarvakarmārthasādhikā |",
    "669:636": "tadeva hastau vinyastau veṇikāgrāvacihnitauḥ ||",
    "669:637": "piṇḍasthau sampuṭākārau ucchritāṅguṣṭhanāmitauḥ |",
    "669:638": "eṣā sā padmamāleti ādibuddhaiḥ pracoditā ||",
    "669:639": "tadeva hastāvuttānau aṅgulībhiḥ samantataḥ |",
    "669:640": "praphullanirmitākārau aṅguṣṭhāṅgulisatṛkau ||",
    "669:641": "dvitīye parvato nyastau aṅguṣṭhau tarjani cobhayau |",
    "669:642": "sa eṣā mudravarā khyātā sambuddhaistridaśālayā ||",
    "669:643": "ete mudrā mahāmudrā aṣṭā te te samakarmikau |",
    "669:644": "tulyaprabhā mahāvīryā saṃbuddhaiḥ samprakāśitā ||",
    "669:645": "ṣaṣṭivimbarakoṭyastu aśītiḥ sahamudbhavaiḥ |",
    "669:646": "atītairmunivarāsaṅkhyairmudrā hyete prakāśitā ||",
    "669:647": "śatamaṣṭādhikaṃ proktaṃ mudrāṇāṃ vidhisambhavam |",
    "669:648": "etaiḥ sarvaistu sarvāṇiṃ mantrakarmāṃśca sādhayet ||",
    "669:649": "sarvamantrāṃ tathā karmā sarvānyeva prasādhayet |",
    "669:650": "etanmudrāmataṃ proktaṃ sarvabuddhaiḥ maharddhikaiḥ ||",
    "669:651": "vidhinā yojitā hyete kṣipramartthaprasādhikā |",
    "669:652": "ityuktvā munināṃ mukhyaḥ śākyasiṃho narottamaḥ ||",
    "669:653": "mañjughoṣaṃ tadā vavre bodhisattvaṃ maharddhikaḥ |",
    "669:654": "eṣa mañjuśriyākalpe mudrāsambhasambhavaḥ ||",
    "669:655": "tvayaiva sampradatto'yaṃ rakṣārtthaṃ śāsane bhuvi |",
    "669:656": "yugānte varttamāne vai mayaiva parinirvṛte ||",
    "669:657": "rakṣārtthe śāsane mahyaṃ sarvedaṃ kathitaṃ mayā |",
    "669:658": "mudrāṇāṃ lakṣaṇā hyuktaṃ mantrāṇāṃ ca savistaram ||",
    "669:659": "rahasyaṃ sarvalokānāṃ guhyaṃ cāpi udīritam |",
    "669:660": "etatkalpādhipe sūtre guṇavistāravistṛtam ||",
    "669:661": "anekadhā ca mantrāṇāṃ guṇavarṇasamodayam |",
    "669:662": "bahudhā mantrayuktiśca tantrayukti tadāhṛtā ||",
    "669:663": "prabhāvaguṇasiddhāntaṃ jāpināṃ hetusambhavam |",
    "669:664": "phalodayaśubho hyuktaḥ sattvānāṃ gatiyonayaḥ ||",
    "669:665": "kumāra ! tvadīyamantrāṇāṃ siddhihetuniyojitā |",
    "669:666": "evamuktastu mañjuśrīḥ kumāro gaganāsṛtaḥ ||",
    "669:667": "praṇamya śirasā sambuddhaṃ lokanāthaṃ prabhākaram |",
    "669:668": "dīrghaṃ niśvasya karuṇārdro roruroda tataḥ punaḥ ||",
    "669:669": "tasthure samīpa buddhasya āpṛcchaya varadāṃ varam |",
    "669:670": "nirnaṣṭe bhagavāṃ loke mantrakośe mahītale ||",
    "669:671": "sattvānāṃ gatimāhātmyaṃ kathaṃ tasmai bhaviṣyati |",
    "669:672": "evamuktastu sambuddho mañjughoṣaṃ tadālapet ||",
    "669:673": "śṛṇohi vatsa ! mañjuśrīḥ ! kumāra ! tvaṃ yadi pṛcchasi |",
    "669:674": "mayā hi nirvṛte loke śūnyībhūte mahītale ||",
    "669:675": "nirnaṣṭhe dharmakośe ca śrāvakaiściranirvṛtaiḥ |",
    "669:676": "śāstu bimbastathā rūpaṃ kṛtvā vai dvipadottamaḥ ||",
    "669:677": "pūjāṃ satkārataḥ kṛtā dhūpagandhavilepanaiḥ |",
    "669:678": "vividhairvastravaraiścānyairmaṇikuṇḍalabhūṣaṇaiḥ ||",
    "669:679": "vividhairbhojyabhakṣaiśca sanniyojya nivedanam |",
    "669:680": "vividhākārasampannaṃ yatheṣṭākārakāriṇe |",
    "669:681": "tathai + mantramāvarttya sattvayonigatiḥ śubham |",
    "669:682": "ājahāra puraṃ śreṣṭhaṃ uttamāṃ gatiyonaye ||",
    "669:683": "ante bodhinimnasthaḥ śāntiṃ jagmuḥ sapaścime |",
    "669:684": "evamuktastu mañjuśrīstuṣṭo sambuddhacoditaḥ ||",
    "669:685": "sampratuṣya tato dhīmāṃ bodhisattvo maharddhikaḥ |",
    "669:686": "etat sarvaṃ purā gītaṃ śuddhāvāsopari sthitam ||",
    "669:687": "buddhānāṃ sannidhau buddhadharmacakrapravarttakaḥ |",
    "669:688": "mantracakraṃ tadā vavre cirakālānuvarttitam || iti ||",
    "669:689": "āryamañjuśriyamūlakalpād bodhisattvapiṭakāvataṃsakād",
    "669:690": "mahāyānavaipulyasūtrāt trayaḥ triṃśatimaḥ",
    "669:691": "mudrāvidhipaṭalavisaraḥ",
    "669:692": "parisamāptamiti |"
}