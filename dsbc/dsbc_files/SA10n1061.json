{
  "SA10n1061:0": "saṃskāraparīkṣā trayodaśamaṃ prakaraṇam |",
  "SA10n1061:1": "yataścaivaṃ samanantarātikrāntaprakaraṇavidhinā svaparobhayakṛtatvamahetusamutpanatvaṃ ca nirūpyamāṇaṃ bhāvānāmasat,",
  "SA10n1061:2": "anyaścotpādako vidhirasan,",
  "SA10n1061:3": "utpannarūpatvena caite bhāvā avidyātimiropahatamatinayanānāṃ bālapṛthagjanānāṃ khyānti,",
  "SA10n1061:4": "tasmānniḥsvabhāvā eva santo bālānāṃ visaṃvādakā māyākarituragādivat tadanabhijñānāṃ na tu vijñānām |",
  "SA10n1061:5": "ata eva sarvadharmasvābhāvāvyāparokṣadhīnayanaḥ samunmūlitāśeṣā vidyāvāsanaḥ caturviparyāsaviparyastātrāṇasattvaparitrāṇāya aviparītanaiḥ svābhāvyopadeśatatparo buddho jagadvibodhako mahākāruṇikaḥ -",
  "SA10n1061:6": "tanmṛṣā moṣadharma yadbhagavānityabhāṣata |",
  "SA10n1061:7": "sarve ca moṣadharmāṇaḥ saṃskārāstena te mṛṣā ||1 ||",
  "SA10n1061:8": "sūtre uktam- tanmṛṣā moṣadharma yadidaṃ saṃskṛtam |",
  "SA10n1061:9": "etaddhi khalu bhikṣavaḥ paramaṃ satyaṃ yadidamamoṣadharma nirvāṇam |",
  "SA10n1061:10": "sarvasaṃskārāśca mṛṣā moṣadharmāṇaḥ iti |",
  "SA10n1061:11": "tathā - nāstyatra tathatā avitathatā vā |",
  "SA10n1061:12": "moṣadharmakamapyetat |",
  "SA10n1061:13": "pralopadharmakamapyetat iti |",
  "SA10n1061:14": "tadanena nyāyena yanmoṣadharma tanmṛṣetyevaṃ yasmāduktavāṃstathāgato bhagavān,",
  "SA10n1061:15": "sarve ca moṣadharmāṇaḥ saṃskārāḥ,",
  "SA10n1061:16": "tasmānmoṣadharmakatvena te saṃskārā mṛṣā bhavanti citrakarayantradārikāvat,",
  "SA10n1061:17": "lakṣaṇopetayantramayavāraṇavañcitodayanavatsarājavat |",
  "SA10n1061:18": "tatra visaṃvādakaṃ moṣadharmakaṃ vitathakhyātyālātacakravat |",
  "SA10n1061:19": "ato niḥsvabhāvatvena mṛṣā sarvasaṃskārāḥ moṣadharmakatvāt marīcikādijalavat |",
  "SA10n1061:20": "yattu satyaṃ na tanmoṣadharmakam,",
  "SA10n1061:21": "tadyathā nirvāṇamekam |",
  "SA10n1061:22": "tataśca vihitayā upapattyā asmāccāgamāt siddhaṃ sarvabhāvānāṃ naiḥsvābhāvyam |",
  "SA10n1061:23": "śūnyāḥ sarvadharmā niḥsvabhāvayogena iti ca prajñāpāramitā-ardhaśatikāpāṭhāt ||1 ||",
  "SA10n1061:24": "atrāha - yadyevaṃ moṣadharmakatvena sarvasaṃskārāṇāṃ mṛṣātvaṃ pratipāditaṃ bhavatā,",
  "SA10n1061:25": "nanvevaṃ sati na santi sarve bhāvā iti sarvapadārthāpavādinī mithyādṛṣṭireva syāt |",
  "SA10n1061:26": "ucyate |",
  "SA10n1061:27": "satyaṃ moṣadharmakāḥ sarvasaṃskārāḥ,",
  "SA10n1061:28": "ye'dyāpi bhavantaṃ muṣṇanti |",
  "SA10n1061:29": "nanu ca bhoḥ,",
  "SA10n1061:30": "tanmṛṣā moṣadharma yadyadi kiṃ tatra muṣyate |",
  "SA10n1061:31": "yadā asmābhiḥ tanmṛṣā moṣadharmakam ityuktam,",
  "SA10n1061:32": "tadā kiṃ tatra muṣyate?",
  "SA10n1061:33": "kiṃ tatrābhāvo bhavati?",
  "SA10n1061:34": "kaścidyadi padārtho'bhaviṣyat,",
  "SA10n1061:35": "syāttasyāpavādādabhāvadarśanānmithyādṛṣṭiḥ |",
  "SA10n1061:36": "yadā tu padārthameva kaṃcinna paśyāmaḥ,",
  "SA10n1061:37": "tadā kiṃ tatra muṣyate?",
  "SA10n1061:38": "naiva kiṃcidabhāvo bhavatītyayukto 'yamupālambho bhavataḥ |",
  "SA10n1061:39": "atrāha - yadi abhāvadarśanamapi na pratipādyate,",
  "SA10n1061:40": "kiṃ punaranenāgamena pratipādyata iti ? ucyate -",
  "SA10n1061:41": "etattūktaṃ bhagavatā śūnyatāparidīpakam ||2 ||",
  "SA10n1061:42": "yadetaduktaṃ bhagavatā,",
  "SA10n1061:43": "tanna bhāvānāmabhāvaparidīpakam kiṃ tarhi śūnyatāparidīpakam svabhāvānutpādaparidīpakamityarthaḥ |",
  "SA10n1061:44": "yathoktamanavataptahradāpasaṃkramaṇasūtre -",
  "SA10n1061:45": "yaḥ pratyayairjāyati sa hyajāto",
  "SA10n1061:46": "no tasya utpādu sabhāvato'sti |",
  "SA10n1061:47": "yaḥ pratyayādhīnu sa śūnya ukto",
  "SA10n1061:48": "yaḥ śūnyatāṃ jānati so'pramattaḥ ||",
  "SA10n1061:49": "iti ||2 ||",
  "SA10n1061:50": "atrāha - nāyamāgamo bhāvasvabhāvānutpādaṃ paridīpayati,",
  "SA10n1061:51": "kiṃ tarhi niḥsvabhāvatvam,",
  "SA10n1061:52": "svabhāva syānavasthāyitvam,",
  "SA10n1061:53": "vināśitvam, iti |",
  "SA10n1061:54": "kuta etaditi cet,",
  "SA10n1061:55": "bhāvānāṃ niḥsvabhāvatvamanyathābhāvadarśanāt |",
  "SA10n1061:56": "vicāryamāṇānāmanyathātvaṃ vipariṇāmadarśanāt ityarthaḥ |",
  "SA10n1061:57": "etaduktaṃ bhavati - yadi bhāvānāṃ svabhāvo na syāt,",
  "SA10n1061:58": "tadānīṃ naivaiṣāmanyathātvamupalabhyeta |",
  "SA10n1061:59": "upalabhyate ca pariṇāmaḥ |",
  "SA10n1061:60": "tasmātsvabhāvānava sthāyitvameva sūtrārtha iti vijñeyam ||",
  "SA10n1061:61": "itaścaitadevam | yasmāt -",
  "SA10n1061:62": "asvabhāvo bhāvo nāsti bhāvānāṃ śūnyatā yataḥ ||3 ||",
  "SA10n1061:63": "yo hyasvabhāvo bhāvaḥ, sa nāsti |",
  "SA10n1061:64": "bhāvānāṃ ca śūnyatā dharma iṣyate |",
  "SA10n1061:65": "na ca asati dharmiṇi tadāśrito dharma upapadyate |",
  "SA10n1061:66": "na hi asati vandhyātanaye tacchayāmatopapadyata iti |",
  "SA10n1061:67": "tasmādastyeva bhāvānāṃ svabhāva iti ||3 ||",
  "SA10n1061:68": "api ca -",
  "SA10n1061:69": "kasya syādanyathābhāvaḥ svabhāvaścenna vidyate |",
  "SA10n1061:70": "yadi bhāvānāṃ svabhāvo na syāt ,",
  "SA10n1061:71": "yo'yaṃ vipariṇāmalakṣaṇaḥ anyathābhāvaḥ,",
  "SA10n1061:72": "sa kasya syāditi? atrocyate |",
  "SA10n1061:73": "evamapi parikalpyamāne",
  "SA10n1061:74": "kasya syādanyathābhāvaḥ svabhāvo yadi vidyate ||4 ||",
  "SA10n1061:75": "iha yo dharmo yaṃ padārthaṃ na vyabhicarati,",
  "SA10n1061:76": "sa tasya svabhāva iti vyapadiśyate,",
  "SA10n1061:77": "aparapratibaddhatvāt |",
  "SA10n1061:78": "agnerauṣṇyaṃ hi loke tadavyabhicāritvāt svabhāva ityucyate |",
  "SA10n1061:79": "tadeva auṣṇyamapsūpalabhyamānaṃ parapratyayasaṃbhūtatvātkṛtrimatvānna svabhāva iti |",
  "SA10n1061:80": "yadā caivamavyabhicāriṇā svabhāvena bhavitavyam,",
  "SA10n1061:81": "tadā asya avyabhicāritvādanyathābhāvaḥ syādabhāvaḥ |",
  "SA10n1061:82": "na hi agniḥ śaityaṃ pratipadyate |",
  "SA10n1061:83": "evaṃ bhāvānāṃ sati svabhāvābhyupagame'nyathātvameva na saṃbhavet |",
  "SA10n1061:84": "upalabhyate caiṣāmanyathātvam |",
  "SA10n1061:85": "ato nāsti svabhāvaḥ ||4 ||",
  "SA10n1061:86": "api ca | ayamanyathābhāvo bhāvānāṃ naiva saṃbhavati,",
  "SA10n1061:87": "yaddarśanātsasvabhāvatā syāt |",
  "SA10n1061:88": "yathā ca na saṃbhavati,",
  "SA10n1061:89": "tathā pratipādayannāha -",
  "SA10n1061:90": "tasyaiva nānyathābhāvo nāpyanyasyaiva yujyate |",
  "SA10n1061:91": "yuvā na jīryate yasmādyasmājjīrṇo na jīryate ||5 ||",
  "SA10n1061:92": "tasyaiva tāvat prāgvat prāgavasthāyāṃ vartamānasya bhāvasyānyathātvaṃ nopapadyate |",
  "SA10n1061:93": "tathā hi yūno yuvāvasthāyāmeva vartamānasya nāsti anyathātvam |",
  "SA10n1061:94": "athāpi avasthāntaraprāptasyaiva anyathātvaṃ parikalpyate,",
  "SA10n1061:95": "tadapi nopapadyate |",
  "SA10n1061:96": "anyathātvaṃ nāma jarāyāḥ paryāyaḥ |",
  "SA10n1061:97": "tadyadi yūno neṣyate,",
  "SA10n1061:98": "anyasyaiva jīrṇasya bhavatīti,",
  "SA10n1061:99": "tadapi na yujyate |",
  "SA10n1061:100": "yasmānna hi jīrṇasya punarjarayā saṃbandhaḥ,",
  "SA10n1061:101": "niṣprayojanatvāt |",
  "SA10n1061:102": "kiṃ hi jīrṇasya punarjarayā saṃbandhaḥ kuryāt?",
  "SA10n1061:103": "tadāgamanāntareṇa jīrṇatābhāvā jjīrṇo jīryata iti na yujyate |",
  "SA10n1061:104": "atha yūna evānyathābhāvaḥ,",
  "SA10n1061:105": "tadayuktam,",
  "SA10n1061:106": "aprāptajarāvasthasya yuveti vyapadeśāt,",
  "SA10n1061:107": "avasthādvayasya ca parasparaviruddhatvāt ||5 ||",
  "SA10n1061:108": "api ca |",
  "SA10n1061:109": "tasya cedanyathābhāvaḥ kṣīrameva bhaveddadhi |",
  "SA10n1061:110": "atha syāt- kṣīrāvasthāparityāgena dadhyavasthā bhavati,",
  "SA10n1061:111": "ataḥ na kṣīrameva dadhi bhavatīti |",
  "SA10n1061:112": "ucyate |",
  "SA10n1061:113": "yadi kṣīraṃ dadhi bhavatīti neṣyate parasparavirodhāt -",
  "SA10n1061:114": "kṣīrādanyasya kasyātha dadhibhāvo bhaviṣyati ||6 ||",
  "SA10n1061:115": "kimudakasya dadhibhāvo bhavatu?",
  "SA10n1061:116": "tasmādasaṃbaddhameva tadanyasya dadhibhāvo bhaviṣyatīti |",
  "SA10n1061:117": "tadevamanyathātvāsaṃbhavāt kutastaddarśanāt sasvabhāvatā bhāvānāṃ prasetsyatīti na yuktametat |",
  "SA10n1061:118": "yathoktamāryaratnākaramahāyānasūtre -",
  "SA10n1061:119": "yo na pi jāyati no cupapadyī",
  "SA10n1061:120": "no cyavate na pi jīryati dharmaḥ |",
  "SA10n1061:121": "taṃ jinu darśayatī narasiṃha",
  "SA10n1061:122": "tatra nideśayi sattva maharṣī | |",
  "SA10n1061:123": "yasya svabhāva na vidyati kaści",
  "SA10n1061:124": "no'parabhāvatu kenaci labdhaḥ |",
  "SA10n1061:125": "nāntarato na pi bāhirato vā",
  "SA10n1061:126": "labhyati tatra niveśayi nāthaḥ ||",
  "SA10n1061:127": "śānta gatī kathitā sugatena",
  "SA10n1061:128": "no ca gatī upapadyati kāci |",
  "SA10n1061:129": "tatra ca vyoharasī gatimukto",
  "SA10n1061:130": "muktaku mocayasī bahusattvān ||",
  "SA10n1061:131": "sarvi vadesi nirātmaka dharmān",
  "SA10n1061:132": "sattvatu grāhatu mocasi lokam |",
  "SA10n1061:133": "mukta svayaṃ gatito gatimukto",
  "SA10n1061:134": "tenasi pāragato na ca tīrṇaḥ ||",
  "SA10n1061:135": "pāragato'si bhavārṇavatīrṇaḥ",
  "SA10n1061:136": "pāragato na ca labhyati kaści |",
  "SA10n1061:137": "pāru na vidyati nāpi apāru",
  "SA10n1061:138": "pāragato'smi vadesi ca vākyam ||",
  "SA10n1061:139": "vāca na vidyati yāṃca vadesi",
  "SA10n1061:140": "yaṃ pi vadesi na vidyati taṃ pi |",
  "SA10n1061:141": "yasya vadesi na vidyati so'pi",
  "SA10n1061:142": "yo'pi vijānati so'pi asanto ||",
  "SA10n1061:143": "tatra praṇaṣṭu jagaṃ imu sarvaṃ",
  "SA10n1061:144": "vitathavikalpaniveśavaśena |",
  "SA10n1061:145": "śānta vijānati yo naru dharmāṃ",
  "SA10n1061:146": "stehi tathāgatu dṛṣṭa svayaṃbhūḥ ||",
  "SA10n1061:147": "śānta prajānati dharma praṇītān",
  "SA10n1061:148": "prīti sa vindati toṣati sattvān |",
  "SA10n1061:149": "so bhavatī jinu jitvena kleśān",
  "SA10n1061:150": "ātma |",
  "SA10n1061:151": "tena vijānita bodhi jinānāṃ",
  "SA10n1061:152": "buddhiya bodhayate sa jagaṃ pi |",
  "SA10n1061:153": "ityādi ||6 ||",
  "SA10n1061:154": "yaccoktam - asvabhāvo bhāvo naivāsti,",
  "SA10n1061:155": "śūnyatā ca bhāvānāmiṣyate,",
  "SA10n1061:156": "tasmādasti śūnyatāaśrayo bhāvasvabhāva iti ,",
  "SA10n1061:157": "etadapi na yujyate ityāha -",
  "SA10n1061:158": "yadyaśūnyaṃ bhavetkiṃcitsyācchūnyamiti kiṃcana |",
  "SA10n1061:159": "na kiṃcidastyaśūnyaṃ ca kutaḥ śūnyaṃ bhaviṣyati ||7 ||",
  "SA10n1061:160": "yadi śūnyatā nāma kācit syāt,",
  "SA10n1061:161": "tadā tadāśrayo bhāvasvabhāvaḥ syāt |",
  "SA10n1061:162": "na tvevam |",
  "SA10n1061:163": "iha hi śūnyatā nāmeti sarvadharmāṇāṃ sāmānyalakṣaṇamityabhyupagamāt aśūnyadharmābhāvādaśūnyataiva nāsti |",
  "SA10n1061:164": "yadā ca aśūnyāḥ padārthā na santi,",
  "SA10n1061:165": "aśūnyatā ca nāsti,",
  "SA10n1061:166": "tadā pratipakṣanirapekṣatvā cchūnyatāpi khapuṣpamālāvannāstītyavasīyatām |",
  "SA10n1061:167": "yadā ca śūnyatā nāsti,",
  "SA10n1061:168": "tadātadāśrayā api padārthā na santīti sthitamavikalam ||7 ||",
  "SA10n1061:169": "atrāha - trīṇi vimokṣamukhāni śūnyatānimittāpraṇihitākhyāni vimuktaye vineyebhyo bhagavatā nirdiṣṭāni sarvatīrthikasamayāsādhāraṇāni saugata eva pravacane samupalabhyante |",
  "SA10n1061:170": "yeṣāmupadeśārthameva buddhā bhagavanto'śeṣatīrthyavādamahāmohāndhakārānugatajagati jagadekapradīpā nairātmyopadeśāvicchinnaśikhā utpadyante |",
  "SA10n1061:171": "sa bhavāṃstathāgatapravacanavyākhyānavyājena idānīṃ tāmeva śūnyatāṃ pratikṣeptumārabdhavān,",
  "SA10n1061:172": "ityalaṃ bhavatā svargāpavargamārgasamucchedakeneti |",
  "SA10n1061:173": "ucyate |",
  "SA10n1061:174": "aho vata bhavānatyunmukha iva atyantaviparyāsānnirvāṇapuragāminaṃ śivamṛjuṃ paramaṃ panthānamavadhūya bhāvābhiniveśavyā,",
  "SA10n1061:175": "kulitaṃ saṃsārakāntārānugameva mārgaṃ mokṣapuragāmitvena samāśrito nirmumukṣuḥ san saṃsārāṭavīkāntāraḥ sadbhirupālabhya eva san abhimānābhiniveśagrahapavaraśatayā tānevopālabhate |",
  "SA10n1061:176": "nanu bhoḥ, niravaśeṣa kleśavyādhicikitsakairmahāvaidyarājaiḥ -",
  "SA10n1061:177": "śūnyatā sarvadṛṣṭīnāṃ proktā niḥsaraṇaṃ jinaiḥ |",
  "SA10n1061:178": "yeṣāṃ tu śūnyatā dṛṣṭistānasādhyān babhāṣire ||8 ||",
  "SA10n1061:179": "iha sarveṣāmeva dṛṣṭikṛtānāṃ sarvagrahābhiniveśānāṃ yaniḥsaraṇamapravṛttiḥ sā śūnyatā |",
  "SA10n1061:180": "na ca dṛṣṭikṛtānāṃ nivṛttimātraṃ bhāvaḥ |",
  "SA10n1061:181": "ye tu tasyāmapi śūnyatāyāṃ bhāvābhiniveśinaḥ,",
  "SA10n1061:182": "tān prati avācakā vayamiti kuto'smadupadeśāt sakalakalpanāvyāvṛttyā mokṣo bhaviṣyati?",
  "SA10n1061:183": "yaḥ nakiṃcidapi te paṇyaṃ dāsyāmītyuktaḥ,",
  "SA10n1061:184": "sa cet ' dehi bhostadeva mahyaṃ nakiṃcinnāma paṇyam,",
  "SA10n1061:185": "' iti brūyāt,",
  "SA10n1061:186": "sa kenopāyena śakyaḥ paṇyābhāvaṃ grāhayitum?",
  "SA10n1061:187": "evaṃ yeṣāṃ śūnyatāyāmapi bhāvābhiniveśaḥ,",
  "SA10n1061:188": "kenedānīṃ sa teṣāṃ tasyāṃ bhāvābhiniveśo niṣidhyatāmiti?",
  "SA10n1061:189": "ato mahābhaiṣajye'pi doṣasaṃjñitvāt paramacikitsakairmahāvaidyaistathāgataiḥ pratyākhyātā eva te |",
  "SA10n1061:190": "yathoktaṃ bhagavatā āryaratnakūṭasūtre -",
  "SA10n1061:191": "yanna śūnyatayā dharmān śūnyān karoti,",
  "SA10n1061:192": "api tu dharmā eva śūnyāḥ |",
  "SA10n1061:193": "yannānimittena dharmānanimittān karoti,",
  "SA10n1061:194": "api tu dharmā evānimittāḥ |",
  "SA10n1061:195": "yannāpraṇihitena dharmānapraṇihitān karoti,",
  "SA10n1061:196": "api tu dharmā evāpraṇihitāḥ |",
  "SA10n1061:197": "yaivaṃ pratyavekṣā,",
  "SA10n1061:198": "iyamucyate kāśyapa madhyamā pratipaddharmāṇāṃ bhūtapratyavekṣā |",
  "SA10n1061:199": "ye hi kāśyapa śūnyatopalambhena śūnyatāṃ pratisaranti,",
  "SA10n1061:200": "tānahaṃ naṣṭapraṇaṣṭāniti vadāmi ||",
  "SA10n1061:201": "iti pravacanāt ||",
  "SA10n1061:202": "tathā -",
  "SA10n1061:203": "varaṃ khalu kāśyapa sumerumātrā pudgaladṛṣṭirāśritā,",
  "SA10n1061:204": "na tveva abhāvābhiniveśikasya śūnyatādṛṣṭiḥ |",
  "SA10n1061:205": "tatkasya hetoḥ?",
  "SA10n1061:206": "sarvadṛṣṭikṛtānāṃ hi kāśyapa śūnyatā niḥsaraṇam |",
  "SA10n1061:207": "yasya khalu punaḥ śūnyataiva dṛṣṭiḥ,",
  "SA10n1061:208": "tamahamacikitsyamiti vadāmi |",
  "SA10n1061:209": "tadyathā kāśyapa glānaḥ puruṣaḥ syāt |",
  "SA10n1061:210": "tasmai vaidyo bhaiṣajyaṃ dadyāt |",
  "SA10n1061:211": "tasya tadbhaiṣajyaṃ sarvadoṣānuccārya svayaṃ koṣṭhagataṃ na niḥsaret |",
  "SA10n1061:212": "tatkiṃ manyase kāśyapa api tu sa puruṣastato glānyānmukto bhavet?",
  "SA10n1061:213": "no hīdaṃ bhagavan |",
  "SA10n1061:214": "gāḍhataraṃ tasya puruṣasya glānyaṃ bhavet,",
  "SA10n1061:215": "yasya tadbhaiṣajyaṃ sarvadoṣānuccārya koṣṭhagataṃ na niḥsaret |",
  "SA10n1061:216": "bhagavānāha -evameva kāśyapa sarvadṛṣṭikṛtānāṃ śūnyatā niḥsaraṇam |",
  "SA10n1061:217": "yasya khalu punaḥ śūnyataiva dṛṣṭiḥ,",
  "SA10n1061:218": "tamahamacikitsyamiti vadāmi ||iti ||8 ||",
  "SA10n1061:219": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1061:220": "saṃskāraparīkṣā nāma trayodaśamaṃ prakaraṇam ||"
}