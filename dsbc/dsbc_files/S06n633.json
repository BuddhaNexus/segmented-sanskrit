{
  "S06n633:0": "vajracchedikā nāma triśatikā prajñāpāramitā |",
  "S06n633:1": " |namo bhagavatyā āryaprajñāpāramitāyai ||",
  "S06n633:2": "evaṃ mayā śrutam |",
  "S06n633:3": "ekasmin samaye bhagavān śrāvastyāṃ viharati sma jetavane'nāthapiṇḍadasyārāme mahatā bhikṣusaṃghena sārthaṃ trayodaśabhirbhikṣuśataiḥ saṃbahulaiśca bodhisattvairmahāsattvaiḥ |",
  "S06n633:4": "atha khalu bhagavān pūrvāhṇakālasamaye nivāsya pātracīvaramādāya śrāvastīṃ mahānagarīṃ piṇḍāya prāvikṣat |",
  "S06n633:5": "atha khalu bhagavān śrāvastīṃ mahānagarīṃ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṃ pratiśāmya pādau prakṣālya nyaṣīdatprajñapta evāsane paryaṅkamābhujya ṛjuṃ kāyaṃ praṇidhāya pratimukhīṃ smṛtimupasthāpya |",
  "S06n633:6": "atha khalu saṃbahulā bhikṣavo yena bhagavāṃstenopasaṃkrāman |",
  "S06n633:7": "upasaṃkramya bhagavataḥ pādau śirobhirabhivandya bhagavantaṃ triṣpradakṣiṇīkṛtya ekānte nyaṣīdan ||1 ||",
  "S06n633:8": "tena khalu punaḥ samayenāyuṣmān subhutistasyāmeva parṣadi saṃnipatito'bhūtsaṃniṣaṇṇaḥ |",
  "S06n633:9": "atha khalvāyuṣmān subhūtirutthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat- āścaryaṃ bhagavan,",
  "S06n633:10": "paramāścaryaṃ sugata,",
  "S06n633:11": "yāvadeva tathāgatenārhatā samyaksaṃbuddhena bodhisattvā mahāsattvā anuparigṛhītāḥ parameṇānugraheṇa |",
  "S06n633:12": "āścaryaṃ bhagavan yāvadeva tathāgatenārhatā samyaksaṃbuddhena bodhisattvā mahāsattvāḥ parīnditāḥ paramayā parīndanayā |",
  "S06n633:13": "tatkathaṃ bhagavan bodhisattvayānasaṃprasthitena kulaputreṇa vā kuladuhitrā vā sthātavyaṃ kathaṃ pratipattavyaṃ kathaṃ cittaṃ pragrahītavyam ?",
  "S06n633:14": "evamukte bhagavānāyuṣmantaṃ subhūtimetadavocat- sādhu sādhu subhūte,",
  "S06n633:15": "evametatsubhūte,",
  "S06n633:16": "evametadyathā vadasi |",
  "S06n633:17": "anuparigṛhītāstathāgatena bodhisattvā mahāsattvāḥ parameṇānugraheṇa |",
  "S06n633:18": "parīnditāstathāgatena bodhisattvā mahāsattvāḥ paramayā parīndanayā |",
  "S06n633:19": "tena hi subhūte śṛṇu,",
  "S06n633:20": "sādhu ca suṣṭhu ca manasi kuru,",
  "S06n633:21": "bhāṣiṣye'haṃ te-yathā bodhisattvayānasaṃprasthitena sthātavyaṃ yathā pratipattavyaṃ yathā cittaṃ pragrahītavyam |",
  "S06n633:22": "evaṃ bhagavan ityāyuṣyān subhūtirbhagavataḥ pratyaśrauṣīt ||2 ||",
  "S06n633:23": "bhagavānasyaitadavocat-iha subhūte bodhisattvayānasaṃprasthitenaiva cittamutpādayitavyam-yāvantaḥ subhūte sattvāḥ sattvadhātau sattvasaṃgraheṇa saṃgṛhītā aṇḍajā vā jarāyujā vā saṃsvedajā vā aupapādukā vā rūpiṇo vā arūpiṇo vā saṃjñino vā asaṃjñino vā naivasaṃjñino nāsaṃjñino vā,",
  "S06n633:24": "yāvān kaścitsattvadhātuḥ prajñapyamānaḥ prajñapyate,",
  "S06n633:25": "te ca mayā sarve'nupadhiśeṣe nirvāṇadhātau parinirvāpayitavyāḥ |",
  "S06n633:26": "evamaparimāṇānapi sattvān parinirvāpya na kaścitsattvaḥ parinirvāpito bhavati |",
  "S06n633:27": "tatkasya hetoḥ ?",
  "S06n633:28": "sacetsubhūte bodhisattvasya sattvasaṃjñā pravarteta,",
  "S06n633:29": "na sa bodhisattva iti vaktavyaḥ |",
  "S06n633:30": "tatkasya hetoḥ ?",
  "S06n633:31": "na sa subhūte bodhisattvo vaktavyo yasya sattvasaṃjñā pravarteta,",
  "S06n633:32": "jīvasaṃjñā vā pudgalasaṃjñā va pravarteta ||3 ||",
  "S06n633:33": "api tu khalu punaḥ subhute na bodhisattvena vastupratiṣṭhitena dānaṃ dātavyam,",
  "S06n633:34": "na kvacitpratiṣṭhitena dānaṃ dātavyam |",
  "S06n633:35": "na rūpapratiṣṭhitena dānaṃ dātavyam |",
  "S06n633:36": "na śabdagandharasaspraṣṭavyadharmeṣu pratiṣṭhitena dānaṃ dātavyam |",
  "S06n633:37": "evaṃ hi sūbhūte bodhisattvena mahāsattvena dānaṃ dātavyaṃ yathā na nimittasaṃjñāyāmapi pratitiṣṭhet |",
  "S06n633:38": "tatkasya hetoḥ ?",
  "S06n633:39": "yaḥ subhūte bodhisattvo'pratiṣṭhito dānaṃ dadāti,",
  "S06n633:40": "tasya subhūte puṇyaskandhasya na sukaraṃ pramāṇāmudgrahītum |",
  "S06n633:41": "tatkiṃ manyase subhūte sukaraṃ pūrvasyāṃ diśi ākāśasya pramāṇamudgrahītum ?",
  "S06n633:42": "subhūtirāha-no hīdaṃ bhagavan |",
  "S06n633:43": "bhagavānāha- evaṃ dakṣiṇapaścimottarāsu adha ūrdhvaṃ digvidikṣu samantāddaśasu dikṣu sukaramākāśasya pramāṇamudgrahītum ?",
  "S06n633:44": "subhūtirāha-no hīdaṃ bhagavan |",
  "S06n633:45": "bhagavānāha-evameva subhūte yo bodhisattvo'pratiṣṭhito dānaṃ dadāti,",
  "S06n633:46": "tasya subhūte puṇyaskandhasya na sukaraṃ pramāṇamudgrahītum |",
  "S06n633:47": "evaṃ hi subhūte bodhisattvayānasaṃprasthitena dānaṃ dātavyaṃ yathā na nimittasaṃjñāyāmapi pratitiṣṭhet ||4 ||",
  "S06n633:48": "tatkiṃ manyase subhūte lakṣaṇasaṃpadā tathāgato draṣṭavyaḥ ?",
  "S06n633:49": "subhūtirāha-no hīdaṃ bhagavan |",
  "S06n633:50": "na lakṣaṇasaṃpadā tathāgato draṣṭavyaḥ |",
  "S06n633:51": "tatkasya hetoḥ ?",
  "S06n633:52": "yā sā bhagavan lakṣaṇasaṃpattathāgatena bhāṣitā saivālakṣaṇasaṃpat |",
  "S06n633:53": "evamukte bhagavānāyuṣmantaṃ subhūtimetadavocat yāvatsubhūte lakṣaṇasaṃpat tāvanmṛṣā,",
  "S06n633:54": "yāvadalakṣaṇasaṃpat tāvanna mṛṣeti hi lakṣaṇālakṣaṇatastathāgato draṣṭavyaḥ ||5 ||",
  "S06n633:55": "evamukte āyuṣmān subhūtirbhagavantametadavocat- asti bhagavan |",
  "S06n633:56": "kecitsattvā bhaviṣyantyanāgate'dhvani paścime kāle paścime samaye paścimāyāṃ pañcaśatyāṃ saddharmavipralopakāle vartamāne,",
  "S06n633:57": "ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpādayiṣyanti |",
  "S06n633:58": "api tu khalu punaḥ subhūte bhaviṣyantyanāgate'dhvani bodhisattvā mahāsattvāḥ paścime kāle paścime samaye paścimāyāṃ pañcaśatyāṃ saddharmavipralope vartamāne guṇavantaḥ śīlavantaḥ prajñāvantaśca bhaviṣyanti,",
  "S06n633:59": "ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpāadayiṣyanti |",
  "S06n633:60": "na khalu punaste subhūte bodhisattvā mahāsattvā ekabuddhaparyupāsitā bhaviṣyanti,",
  "S06n633:61": "naikabuddhāvaropitakuśalamūlā bhaviṣyanti |",
  "S06n633:62": "api tu khalu punaḥ subhūte anekabuddhaśatasahasraparyupāsitā anekabuddhaśatasahasrāvaropitakuśalamūlāste bodhisattvā mahāsattvā bhaviṣyanti,",
  "S06n633:63": "ye imeṣvevaṃrūpeṣu sūtrāntapadeṣu bhāṣyamāṇeṣu ekacittaprasādamapi pratilapsyante |",
  "S06n633:64": "jñātāste subhūte tathāgatena buddhajñānena,",
  "S06n633:65": "dṛṣṭāste subhūte tathāgatena buddhacakṣuṣā,",
  "S06n633:66": "buddhāste subhūte tathāgatena |",
  "S06n633:67": "sarve te subhūte aprameyamasaṃkhyeyaṃ puṇyaskandhaṃ prasaviṣyanti pratigrahīṣyanti |",
  "S06n633:68": "tatkasya hetoḥ ?",
  "S06n633:69": "na hi subhūte teṣāṃ bodhisattvānāṃ mahāsattvānāmātmasaṃjñā pravartate,",
  "S06n633:70": "na sattvasaṃjñā,",
  "S06n633:71": "na jīvasaṃjñā,",
  "S06n633:72": "na pudgalasaṃjñā pravartate |",
  "S06n633:73": "nāpi teṣāṃ subhūte bodhisattvānāṃ mahāsattvānāṃ dharmasaṃjñā pravartate |",
  "S06n633:74": "evaṃ nādharmasaṃjñā |",
  "S06n633:75": "nāpi teṣāṃ subhūte saṃjñā nāsaṃjñā pravartate |",
  "S06n633:76": "tatkasya hetoḥ ?",
  "S06n633:77": "sacetsubhūte teṣāṃ bodhisattvānāṃ mahāsattvānāṃ dharmasaṃjñā pravarteta,",
  "S06n633:78": "sa eva teṣāmātmagrāho bhavet,",
  "S06n633:79": "sattvagrāho jīvagrāhaḥ pudgalagrāho bhavet |",
  "S06n633:80": "sacedadharmasaṃjñā pravarteta,",
  "S06n633:81": "sa eva teṣāmātmagrāho bhavet,",
  "S06n633:82": "sattvagrāho jīvagrāhaḥ pudgalagrāha iti |",
  "S06n633:83": "tatkasya hetoḥ ?",
  "S06n633:84": "na khalu punaḥ subhūte bodhisattvena mahāsattvena dharma udgrahītavyo nādharmaḥ |",
  "S06n633:85": "tasmādiyaṃ tathāgatena saṃdhāya vāgbhāṣitā-kolopamaṃ dharmaparyāyamājānadbhidharmā eva prahātavyāḥ prāgevādharmā iti ||6 ||",
  "S06n633:86": "punaraparaṃ bhagavānāyuṣmantaṃ subhūtimetadavocat- tatkiṃ manyase subhūte,",
  "S06n633:87": "asti sa kaściddharmo yastathāgatenānuttarā samyaksaṃbodhirityabhisaṃbuddhaḥ,",
  "S06n633:88": "kaścidvā dharmastathāgatena deśitaḥ ?",
  "S06n633:89": "evamukte āyuṣmān subhūtirbhagavantametadavocat-yathāhaṃ bhagavan bhagavato bhāṣitasyārthamājānāmi,",
  "S06n633:90": "nāsti sa kaściddharmo yastathāgatena anuttarā samyaksaṃbodhirityabhisaṃbuddhaḥ,",
  "S06n633:91": "nāsti dharmo yastathāgatena deśitaḥ |",
  "S06n633:92": "tatkasya hetoḥ ?",
  "S06n633:93": "yo'sau tathāgatena dharmo'bhisaṃbuddho deśito vā,",
  "S06n633:94": "agrāhyaḥ so'nabhilapyaḥ |",
  "S06n633:95": "na sa dharmo nādharmaḥ |",
  "S06n633:96": "tatkasya hetoḥ ?",
  "S06n633:97": "asaṃskṛtaprabhāvitā hyāryapudgalāḥ ||7 ||",
  "S06n633:98": "bhagavānāha- tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ lokadhātuṃ saptaratnaparipūrṇaṃ kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:99": "api nu sa kulaputro vā kuladuhitā vā tatonidānaṃ bahu puṇyaskandhaṃ prasunuyāt |",
  "S06n633:100": "subhūtirāha-bahu bhagavan,",
  "S06n633:101": "bahu sugata sa kulaputro vā kuladuhitā vā tatonidānaṃ puṇyaskandhaṃ prasunuyāt |",
  "S06n633:102": "tatkasya hetoḥ ?",
  "S06n633:103": "yo'sau bhagavan puṇyaskandhastathāgatena bhāṣitaḥ,",
  "S06n633:104": "askandhaḥ sa tathāgatena bhāṣitaḥ |",
  "S06n633:105": "tasmāttathāgato bhāṣate- puṇyaskandhaḥ puṇyaskandha iti |",
  "S06n633:106": "bhagavānāha-yaśca khalu punaḥ subhūte kulaputro vā kuladuhitā va imaṃ trisāhasramahāsāhasraṃ lokadhātuṃ saptaratnaparipūrṇaṃ kṛtvā tathāgatebhyo'rhadbhyaḥ samyaksaṃbuddhebhyo dānaṃ dadyāt,",
  "S06n633:107": "yaśca ito dharmaparyāyādantaśaścatuṣpādikāmapi gāthāmudgṛhya parebhyo vistareṇa deśayet saṃprakāśayet,",
  "S06n633:108": "ayameva tatonidānaṃ bahutaraṃ puṇyaskandhaṃ prasunuyādaprameyasaṃkhyeyam |",
  "S06n633:109": "tatkasya hetoḥ ?",
  "S06n633:110": "atonirjātā hi subhūte tathāgatānāmarhatāṃ samyaksaṃbuddhānāmanuttarā samyaksaṃbodhiḥ,",
  "S06n633:111": "atonirjātāśca buddhā bhagavantaḥ |",
  "S06n633:112": "tatkasya hetoḥ ?",
  "S06n633:113": "buddhadharmā buddhadharmā iti subhūte abuddhadharmāścaiva te tathāgatena bhāṣitāḥ |",
  "S06n633:114": "tenocyante buddhadharmā iti ||8 ||",
  "S06n633:115": "tatkiṃ manyase subhūte api nu srotaāpannasyaivaṃ bhavati-mayā srotaāpattiphalaṃ prāptamiti?",
  "S06n633:116": "subhūtirāha-no hīdaṃ bhagavan |",
  "S06n633:117": "na srotaāpannasyaivaṃ bhavati-mayā srotaāpattiphalaṃ prāptamiti |",
  "S06n633:118": "tatkasya hetoḥ ?",
  "S06n633:119": "na hi sa bhagavan kaṃciddharmamāpannaḥ,",
  "S06n633:120": "tenocyate srotaāpanna iti |",
  "S06n633:121": "na rūpamāpanno na śabdān na gandhān na rasān na spraṣṭavyān dharmānāpannaḥ |",
  "S06n633:122": "tenocyate srotaāpanna iti |",
  "S06n633:123": "sacedbhagavan srotaāpannasyaivaṃ bhavet- mayā srotaāpattiphalaṃ prāptamiti,",
  "S06n633:124": "sa eva tasyātmagrāho bhavet,",
  "S06n633:125": "sattvagrāho jīvagrāhaḥ pudgalagrāho bhavediti ||",
  "S06n633:126": "bhagavānāha- takiṃ manyase subhūte api nu sakṛdāgāmina evaṃ bhavati-mayā sakṛdāgāmiphalaṃ prāptamiti ?",
  "S06n633:127": "subhūtirāha-no hīdaṃ bhagavan |",
  "S06n633:128": "sa sakṛdāgāmina evaṃ bhavati-mayā sakṛdāgāmiphalaṃ prāptamiti |",
  "S06n633:129": "tatkasya hetoḥ ?",
  "S06n633:130": "na hi sa kaściddharmo yaḥ sakṛdāgāmitvamāpannaḥ |",
  "S06n633:131": "tenocyate sakṛdāgāmīti ||",
  "S06n633:132": "bhagavānāha-tatkiṃ manyase subhūte api nu anāgāmina evaṃ bhavati-mayānāgāmiphalaṃ prāptamiti ?",
  "S06n633:133": "subhūtirāha-no hīdaṃ bhagavan |",
  "S06n633:134": "na anāgāmina evaṃ bhavati-mayā anāgāmiphalaṃ prāptamiti |",
  "S06n633:135": "tatkasya hetoḥ ?",
  "S06n633:136": "na hi sa bhagavan kaściddharmo yo'nāgāmitvamāpannaḥ |",
  "S06n633:137": "tenocyate anāgāmīti ||",
  "S06n633:138": "bhagavānāha- tatkiṃ manyase subhūte api nu arhata evaṃ bhavati-mayā arhattvaṃ prāptamiti ?",
  "S06n633:139": "subhūtirāha-no hīdaṃ bhagavan |",
  "S06n633:140": "nārhata evaṃ bhavati-mayā arhattvaṃ prāptamiti |",
  "S06n633:141": "tatkasya hetoḥ ?",
  "S06n633:142": "na hi sa bhagavan kaściddharmo yo'rhannāma |",
  "S06n633:143": "tenocyate-arhanniti |",
  "S06n633:144": "sacedbhagavan arhata evaṃ bhavet-mayā arhattvaṃ prāptamiti,",
  "S06n633:145": "sa eva tasyātmagrāho bhavet,",
  "S06n633:146": "sattvagrāho jīvagrāhaḥ pudgalagrāho bhavet |",
  "S06n633:147": "tatkasya hetoḥ ?",
  "S06n633:148": "ahamasmi bhagavaṃstathāgatenārhatā samyaksaṃbuddhena araṇāvihāriṇāmagryo nirdiṣṭaḥ |",
  "S06n633:149": "ahamasmi bhagavan arhan vītarāgaḥ |",
  "S06n633:150": "na ca me bhagavannevaṃ bhavati- arhannasmyahaṃ vītarāga iti |",
  "S06n633:151": "sacenmama bhagavannevaṃ bhavet-mayā arhattvaṃ prāptamiti,",
  "S06n633:152": "na māṃ tathāgato vyākariṣyadaraṇāvihāriṇāmagryaḥ subhūtiḥ kulaputro na kvacidviharati,",
  "S06n633:153": "tenocyate araṇāvihārī araṇāvihārīti ||9 ||",
  "S06n633:154": "bhagavānāha-tatkiṃ manyase subhūte-asti sa kaściddharmo yastathāgatena dīpaṃkarasya tathāgatasyārhata-samyaksaṃbuddhasyāntikādudgṛhītaḥ ?",
  "S06n633:155": "subhūtirāha- no hīdaṃ bhagavan |",
  "S06n633:156": "nāsti sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādudgṛhītaḥ ||",
  "S06n633:157": "bhagavānāha-yaḥ kaścitsubhūte bodhisattva evaṃ vadet-ahaṃ kṣetravyūhān niṣpādayiṣyāmīti,",
  "S06n633:158": "sa vitathaṃ vadet |",
  "S06n633:159": "tatkasya hetoḥ ?",
  "S06n633:160": "kṣetravyūhāḥ kṣetravyūhā iti subhūte avyūhāste tathāgatena bhāṣitāḥ |",
  "S06n633:161": "tenocyante kṣetravyūhā iti |",
  "S06n633:162": "tasmāttarhi subhūte bodhisattvena mahāsattvena evamapratiṣṭhitaṃ cittamutpādayitavyaṃ yanna kvacitpratiṣṭhitaṃ cittamutpādayitavyam |",
  "S06n633:163": "na rūpapratiṣṭhitaṃ cittamutpādayitavyaṃ na śabdagandharasaspraṣṭavyadharmapratiṣṭhitaṃ cittamutpādayitavyam |",
  "S06n633:164": "tadyathāpi nāma subhūte puruṣo bhavedupetakāyo mahākāyo yattasyaivaṃ rūpa ātmabhāvaḥ syāt tadyathāpi nāma sumeruḥ parvatarājaḥ |",
  "S06n633:165": "tatkiṃ manyase subhūte api nu mahān sa ātmabhāvo bhavet ?",
  "S06n633:166": "subhūtirāha-mahān sa bhagavān,",
  "S06n633:167": "mahān sugata sa ātmabhāvo bhavet |",
  "S06n633:168": "tatkasya hetoḥ ?",
  "S06n633:169": "ātmabhāva ātmabhāva iti bhagavan na bhāvaḥ sa tathāgatena bhāṣitaḥ |",
  "S06n633:170": "tenocyata ātmabhāva iti |",
  "S06n633:171": "na hi bhagavan sa bhāvo nābhāvaḥ |",
  "S06n633:172": "tenocyate ātmabhāva iti ||10 ||",
  "S06n633:173": "bhagavānāha- tatkiṃ manyase subhūte-yāvatyo gaṅgāyāṃ mahānadyāṃ vālukāstāvatya eva gaṅgānadyo bhaveyuḥ ?",
  "S06n633:174": "tāsu yā vālukāḥ,",
  "S06n633:175": "api nu tā bahvayo bhaveyuḥ ?",
  "S06n633:176": "subhūtirāha-tā eva tāvadbhagavan bahvayo gaṅgānadyo bhaveyuḥ,",
  "S06n633:177": "prāgeva yāstāsu gaṅgānadīṣu vālukāḥ |",
  "S06n633:178": "bhagavānāha- ārocayāmi te subhūte,",
  "S06n633:179": "prativedayāmi te |",
  "S06n633:180": "yāvatyastāsu gaṅgānadīṣu vālukā bhaveyustāvato lokadhātūn kaścideva strī vā puruṣo vā saptaratnaparipurṇaṃ kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:181": "tat kiṃ manyase subhūte-api nu sā strī vā puruṣo vā tatonidānaṃ bahu puṇyaskandhaṃ prasunuyāt ?",
  "S06n633:182": "subhūtirāha-bahu bhagavan,",
  "S06n633:183": "bahu sugata strī vā puruṣo vā tatonidānaṃ puṇyaskandhaṃ prasunuyādaprameyamasaṃkhyeyam |",
  "S06n633:184": "bhagavānāha- yaśca khalu punaḥ subhūte strī vā puruṣo vā tāvato lokadhātūn saptaratnaparipūrṇaṃ kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:185": "yaśca kulaputro vā kuladuhitā vā ito dharmaparyāyādantaśaścatuṣpādikāmapi gāthāmudgṛhya parebhyo deśayet saṃprakāśayet,",
  "S06n633:186": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam ||11 ||",
  "S06n633:187": "api tu khalu punaḥ subhute yasmin pṛthivīpradeśe ito dharmaparyāyādantaśaścatuṣpādikāmapi gāthāmudgṛhya bhāṣyeta vā saṃprakāśyeta vā,",
  "S06n633:188": "sa pṛthivīpradeśaścaityabhūto bhavet sadevamānuṣāsurasya lokasya,",
  "S06n633:189": "kaḥ punarvādo ye imaṃ dharmaparyāyaṃ sakalasamāptaṃ dhārayiṣyanti vācayiṣyanti paryavāpsyanti,",
  "S06n633:190": "parebhyaśca vistareṇa saṃprakāśayiṣyanti |",
  "S06n633:191": "parameṇa te subhūte āścaryeṇa samanvāgatā bhaviṣyanti |",
  "S06n633:192": "tasmiṃśca subhūte pṛthivīpradeśe śāstā viharatyanyatarānyataro vā vijñagurusthānīyaḥ ||12 ||",
  "S06n633:193": "evamukte āyuṣmān subhūtirbhagavantametadavocat-ko nāma ayaṃ bhagavan dharmaparyāyaḥ,",
  "S06n633:194": "kathaṃ cainaṃ dhārayāmi ?",
  "S06n633:195": "evamukte bhagavānāyuṣmantaṃ subhūtimetadavocat- prajñāpāramitā nāmāyaṃ subhūte dharmaparyāyaḥ |",
  "S06n633:196": "evaṃ cainaṃ dhāraya |",
  "S06n633:197": "tatkasya hetoḥ ?",
  "S06n633:198": "yaiva subhūte prajñāpāramitā tathāgatena bhāṣitā,",
  "S06n633:199": "saiva apāramitā tathāgatena bhāṣitā |",
  "S06n633:200": "tenocyate prajñāpāramiteti ||",
  "S06n633:201": "tatkiṃ manyase subhūte-api nu asti sa kaściddharmo yastathāgatena bhāṣitaḥ ?",
  "S06n633:202": "subhūtirāha-no hīdaṃ bhagavan |",
  "S06n633:203": "nāsti sa kaściddharmo yastathāgatena bhāṣitaḥ ||",
  "S06n633:204": "bhagavānāha-tatkiṃ manyase subhūte-yāvat trisāhasramahāsāhasre lokadhātau pṛthivīrajaḥ kaccit,",
  "S06n633:205": "tadbahu bhavet ?",
  "S06n633:206": "subhūtirāha-bahu bhagavan,",
  "S06n633:207": "bahu sugata pṛthivīrajo bhavet |",
  "S06n633:208": "tatkasya hetoḥ ?",
  "S06n633:209": "yattadbhagavan pṛthivīrajastathāgatena bhāṣitam,",
  "S06n633:210": "arajastadbhagavaṃstathāgatena bhāṣitam |",
  "S06n633:211": "tenocyate pṛthivīraja iti |",
  "S06n633:212": "yo'pyasau lokadhātustathāgatena bhāṣitaḥ,",
  "S06n633:213": "adhātuḥ sa tathāgatena bhāṣitaḥ |",
  "S06n633:214": "tenocyate lokadhāturiti ||",
  "S06n633:215": "bhagavānāha- tatkiṃ manyase subhūte dvātriṃśanmahāpuruṣalakṣaṇaistathāgato'rhan samyaksaṃbuddho draṣṭavyaḥ ?",
  "S06n633:216": "subhūtirāha-no hīdaṃ bhagavan |",
  "S06n633:217": "dvātriṃśanmahāpuruṣalakṣaṇaistathāgato'rhan samyaksaṃbuddho draṣṭavyaḥ |",
  "S06n633:218": "tatkasya hetoḥ ?",
  "S06n633:219": "yāni hi tāni bhagavan dvātriṃśanmahāpuruṣalakṣaṇāni tathāgatena bhāṣitāni,",
  "S06n633:220": "alakṣaṇāni tāni bhagavaṃstathāgatena bhāṣitāni |",
  "S06n633:221": "tenocyante dvātriṃśanmahāpuruṣalakṣaṇānīti ||",
  "S06n633:222": "bhagavānāha-yaśca khalu punaḥ subhūte strī vā puruṣo vā dine dine gaṅgānadīvālukāsamānātmabhāvān parityajet,",
  "S06n633:223": "evaṃ parityajan gaṅgānadīvālukāsamān kalpāṃstānātmabhāvān parityajet,",
  "S06n633:224": "yaśca ito dharmaparyāyadantaśaścatuṣpādikāmapi gāthāmudgṛhyaparebhyo deśayet saṃprakāśayet,",
  "S06n633:225": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam ||13 ||",
  "S06n633:226": "atha khalvāyuṣmān subhūtirdharmavegenāśrūṇi prāmuñcat |",
  "S06n633:227": "so'śrūṇi pramṛjya bhagavantametadavocat-āścaryaṃ bhagavan,",
  "S06n633:228": "paramāścaryaṃ sugata,",
  "S06n633:229": "yāvadayaṃ dharmaparyāyastathāgatena bhāṣito'grayānasaṃprasthitānāṃ sattvānāmarthāya,",
  "S06n633:230": "śreṣṭhayānasaṃprasthitānāmarthāya,",
  "S06n633:231": "yato me bhagavan jñānamutpannam |",
  "S06n633:232": "na mayā bhagavan jātvevaṃrūpo dharmaparyāyaḥ śrutapūrvaḥ |",
  "S06n633:233": "parameṇa te bhagavan āścaryeṇa samanvāgatā bodhisattvā bhaviṣyanti,",
  "S06n633:234": "ye iha sūtre bhāṣyamāṇe śrutvā bhūtasaṃjñāmutpādayiṣyanti |",
  "S06n633:235": "tatkasya hetoḥ ?",
  "S06n633:236": "yā caiṣā bhagavan bhūtasaṃjñā,",
  "S06n633:237": "saiva abhūtasaṃjñā |",
  "S06n633:238": "tasmāttathāgato bhāṣatebhūtasaṃjñā bhūtasaṃjñeti ||",
  "S06n633:239": "na mama bhagavan āścaryaṃ yadahamimaṃ dharmaparyāyaṃ bhāṣyamāṇamavakalpayāmi adhimucye |",
  "S06n633:240": "ye'pi te bhagavan sattvā bhaviṣyantyanāgate'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,",
  "S06n633:241": "ye imaṃ bhagavan dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
  "S06n633:242": "parebhyaśca vistareṇa saṃprakāśayiṣyanti,",
  "S06n633:243": "te paramāścaryeṇa samanvāgatā bhaviṣyanti |",
  "S06n633:244": "api tu khalu punarbhagavan na teṣāmātmasaṃjñā pravartiṣyate,",
  "S06n633:245": "na sattvasaṃjñā na jīvasaṃjñā na pudgalasaṃjñā pravartiṣyate,",
  "S06n633:246": "nāpi teṣāṃ kācitsaṃjñā nāsaṃjñā pravartate |",
  "S06n633:247": "tatkasya hetoḥ ?",
  "S06n633:248": "yā sā bhagavan ātmasaṃjñā,",
  "S06n633:249": "saivāsaṃjñā |",
  "S06n633:250": "yā sattvasaṃjñā jīvasaṃjñā pudgalasaṃjñā,",
  "S06n633:251": "saivāsaṃjñā |",
  "S06n633:252": "tatkasya hetoḥ ?",
  "S06n633:253": "sarvasaṃjñāpagatā hi buddha bhagavantaḥ ||",
  "S06n633:254": "evamukte bhagavānāyuṣmantaṃ subhūtimetadavocat-evametat subhūte, evametat |",
  "S06n633:255": "paramāścaryasamanvāgatāste sattvā bhaviṣyanti,",
  "S06n633:256": "ye iha subhūte sūtre bhāṣyamāṇe notrasiṣyanti na saṃtrasiṣyanti na saṃtrāsamāpatsyante |",
  "S06n633:257": "tatkasya hetoḥ ?",
  "S06n633:258": "paramapāramiteyaṃ subhūte tathāgatena bhāṣitā yadutāpāramitā |",
  "S06n633:259": "yāṃ ca subhūte tathāgataḥ paramapāramitāṃ bhāṣate,",
  "S06n633:260": "tāmaparimāṇā api buddhā bhagavanto bhāṣante |",
  "S06n633:261": "tenocyante paramapāramiteti ||",
  "S06n633:262": "api tu khalu punaḥ subhute yā tathāgatasya kṣāntipāramitā,",
  "S06n633:263": "saiva apāramitā |",
  "S06n633:264": "tatkasya hetoḥ ?",
  "S06n633:265": "yadā me subhūte kalirājā aṅgapratyaṅgamāṃsānyacchaitsīt,",
  "S06n633:266": "nāsīnme tasmin samaye ātmasaṃjñā vā sattvasaṃjñā vā jīvasaṃjñā vā pudgalasaṃjñā vā,",
  "S06n633:267": "nāpi me kācitsaṃjñā vā asaṃjñā vā babhūva |",
  "S06n633:268": "tatkasya hetoḥ ?",
  "S06n633:269": "sacenme subhūte tasmin samaye ātmasaṃjñā abhaviṣyat,",
  "S06n633:270": "vyāpādasaṃjñāpi me tasmin samaye'bhaviṣyat |",
  "S06n633:271": "sacetsattvasaṃjñā jīvasaṃjñā pudgalasaṃjñābhaviṣyat,",
  "S06n633:272": "vyāpādasaṃjñāpi me tasmin samaye'bhaviṣyat |",
  "S06n633:273": "tatkasya hetoḥ ?",
  "S06n633:274": "abhijānāmyahaṃ subhūte atīte'dhvani pañca jātiśatāni yadahaṃ kṣāntivādī ṛṣirabhūvam |",
  "S06n633:275": "tatrāpi me nātmasaṃjñā babhūva,",
  "S06n633:276": "na sattvasaṃjñā,",
  "S06n633:277": "na jīvasaṃjñā,",
  "S06n633:278": "na pudgalasaṃjñā babhūva |",
  "S06n633:279": "tasmāttarhi subhūte bodhisattvena mahāsattvena sarvasaṃjñā vivarjayitvā anuttarāyāṃ samyaksaṃbodhau cittamutpādayitavyam |",
  "S06n633:280": "na rūpapratiṣṭhitaṃ cittamutpādayitavyam,",
  "S06n633:281": "na śabdagandharasaspraṣṭavyadharmapratiṣṭhitaṃ cittamutpādayitavyam,",
  "S06n633:282": "na dharmapratiṣṭhitaṃ cittamutpādayitavyam,",
  "S06n633:283": "nādharmapratiṣṭhitaṃ cittamutpādayitavyam,",
  "S06n633:284": "na kvacitpratiṣṭhitaṃ cittamutpādayitavyam |",
  "S06n633:285": "tatkasya hetoḥ ?",
  "S06n633:286": "yatpratiṣṭhitaṃ tadevāpratiṣṭhitam |",
  "S06n633:287": "tasmādeva tathāgato bhāṣate-apratiṣṭhitena bodhisattvena dānaṃ dātavyam |",
  "S06n633:288": "na rūpaśabdagandharasasparśadharmapratiṣṭhitena dānaṃ dātavyam ||",
  "S06n633:289": "api tu khalu punaḥ subhūte bodhisattvena evaṃrūpo dānaparityāgaḥ kartavyaḥ sarvasattvānāmarthāya |",
  "S06n633:290": "tatkasya hetoḥ ?",
  "S06n633:291": "yā caiṣā subhūte sattvasaṃjñā,",
  "S06n633:292": "saiva asaṃjñā |",
  "S06n633:293": "ya evaṃ te sarvasattvāstathāgatena bhāṣitāsta eva asattvāḥ |",
  "S06n633:294": "tatkasya hetoḥ ?",
  "S06n633:295": "bhūtavādī subhūte tathāgataḥ,",
  "S06n633:296": "satyavādī tathāvādī ananyathāvādī tathāgataḥ,",
  "S06n633:297": "na vitathavādī tathāgataḥ ||",
  "S06n633:298": "api tu khalu punaḥ subhūte yastathāgatena dharmo'bhisaṃbuddho deśito nidhyātaḥ,",
  "S06n633:299": "na tatra satyaṃ na mṛṣā |",
  "S06n633:300": "tadyathāpi nāma subhūte puruṣo'ndhakārapraviṣṭo na kiṃcidapi paśyet,",
  "S06n633:301": "evaṃ vastupatito bodhisattvo draṣṭavyo yo vastupatito dānaṃ parityajati |",
  "S06n633:302": "tadyathāpi nāma subhūte cakṣuṣmān puruṣaḥ prabhātāyāṃ rātrau sūrye'bhyudgate nānavidhāni rūpāṇi paśyet,",
  "S06n633:303": "evamavastupatito bodhisattvo draṣṭavyo yo'vastupatito dānaṃ parityajati ||",
  "S06n633:304": "api tu khalu punaḥ subhūte ye kulaputrā vā kuladuhitaro vā imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
  "S06n633:305": "parebhyaśca vistareṇa saṃprakāśayiṣyanti,",
  "S06n633:306": "jñātāste subhūte tathāgatena buddhajñānena,",
  "S06n633:307": "dṛṣṭāste subhūte tathāgatena buddhacakṣuṣā,",
  "S06n633:308": "buddhāste tathāgatena |",
  "S06n633:309": "sarve te subhūte sattvā aprameyamasaṃkhyeyaṃ puṇyaskandhaṃ prasaviṣyanti pratigrahīṣyanti ||14 ||",
  "S06n633:310": "yaśca khalu punaḥ subhūte strī vā puruṣo vā purvāhṇakālasamaye gaṅgānadīvālukāsamānātmabhāvān parityajet,",
  "S06n633:311": "evaṃ madhyāhnakālasamaye gaṅgānadīvālukāsamānātmabhāvān parityajet,",
  "S06n633:312": "sāyāhnakālasamaye gaṅgānadīvālukāsamānātmabhāvān parityajet,",
  "S06n633:313": "anena paryāyeṇa bahūni kalpakoṭiniyutaśatasahasrāṇyātmabhāvān parityajet,",
  "S06n633:314": "yaścemaṃ dharmaparyāyaṃ śrutvā na pratikṣipet,",
  "S06n633:315": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam,",
  "S06n633:316": "kaḥ punarvādo yo likhitvā udgṛhṇīyāddhārayedvācayetparyavāpnuyāt,",
  "S06n633:317": "parebhyaśca vistareṇa saṃprakāśayet ||",
  "S06n633:318": "api tu khalu punaḥ subhūte acintyo'tulyo'yaṃ dharmaparyāyaḥ |",
  "S06n633:319": "ayaṃ ca subhūte dharmaparyāyastathāgatena bhāṣito'grayānasaṃprasthitānāṃ sattvānāmarthāya,",
  "S06n633:320": "śreṣṭhayānasaṃprasthitānāṃ sattvānāmarthāya |",
  "S06n633:321": "ye imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
  "S06n633:322": "parebhyaśca vistareṇa saṃprakāśayiṣyanti,",
  "S06n633:323": "jñātāste subhūte tathāgatena buddhajñānena,",
  "S06n633:324": "dṛṣṭāste subhūte tathāgatena buddhacakṣuṣā,",
  "S06n633:325": "buddhāste tathāgatena |",
  "S06n633:326": "sarve te subhūte sattvā aprameyeṇa puṇyaskandhenāṃ samanvāgatā bhaviṣyanti |",
  "S06n633:327": "acintyenātulyenāmāpyenāparimāṇena puṇyaskandhena samanvāgatā bhaviṣyanti |",
  "S06n633:328": "sarve te subhūte sattvāḥ samāṃśena bodhiṃ dhārayiṣyanti vacayiṣyanti paryavāpsyanti |",
  "S06n633:329": "tatkasya hetoḥ ?",
  "S06n633:330": "na hi śakyaṃ subhūte ayaṃ dharmaparyāyo hīnādhimuktiakaiḥ sattvaiḥ śrotum,",
  "S06n633:331": "nātmadṛṣṭikairna sattvadṛṣṭikairna jīvadṛṣṭikairna pudgaladṛṣṭikaiḥ |",
  "S06n633:332": "nābodhisattvapratijñai sattvaiḥ śakyamayaṃ dharmaparyāyaḥ śrotuṃ vā udgrahītuṃ vā dhārayituṃ vā vācayituṃ vā paryavāptuṃ vā |",
  "S06n633:333": "nedaṃ sthānaṃ vidyate ||",
  "S06n633:334": "api tu khalu punaḥ subhūte yatra pṛthivīpradeśe idaṃ sūtraṃ prakaśayiṣyate,",
  "S06n633:335": "pūjanīyaḥ sa pṛthivīpradeśo bhaviṣyati sadevamānuṣāsurasya lokasya |",
  "S06n633:336": "vandanīyaḥ pradakṣiṇīyaśca sa pṛthivīpradeśo bhaviṣyati,",
  "S06n633:337": "caityabhūtaḥ sa pṛthivīpradeśo bhaviṣyati ||15 ||",
  "S06n633:338": "api tu ye te subhūte kulaputrā vā kuladuhitaro vā imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,",
  "S06n633:339": "yoniśaśca manasikariṣyanti,",
  "S06n633:340": "parebhyaśca vistareṇa saṃprakāśayiṣyanti,",
  "S06n633:341": "te paribhūtā bhaviṣyanti,",
  "S06n633:342": "suparibhūtāśca bhaviṣyanti |",
  "S06n633:343": "tatkasya hetoḥ ?",
  "S06n633:344": "yāni ca teṣāṃ subhūte sattvānāṃ paurvajanmikānyaśubhāni karmāṇi kṛtānyapāyasaṃvartanīyāni,",
  "S06n633:345": "dṛṣṭa eva dharme paribhūtatayā tāni paurvajanmikānyaśubhāni karmāṇi kṣapayiṣyanti,",
  "S06n633:346": "buddhabodhiṃ cānuprāpsyanti ||",
  "S06n633:347": "abhijānāmyahaṃ subhūte atīte'dhvanyasaṃkhyeyaiḥ kalpairasaṃkhyeyatarairdīpaṃkarasya tathāgatasyārhataḥ samyaksaṃbuddhasya pareṇa paratareṇa caturaśītibuddhakoṭiniyutaśatasahasrāṇyabhūvan ye mayārāgitāḥ,",
  "S06n633:348": "ārāgya na virāgitāḥ |",
  "S06n633:349": "yacca mayā subhūte te buddhā bhagavanta ārāgitāḥ,",
  "S06n633:350": "ārāgya na virāgitāḥ,",
  "S06n633:351": "yacca paścime kāle paścime samaye paścimāyāṃ pañcaśatyāṃ saddharmavipralopakāle vartamāne imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,",
  "S06n633:352": "parebhyaśca vistareṇa saṃprakāśayiṣyanti,",
  "S06n633:353": "asya khalu punaḥ subhūte puṇyaskandhasyāntikādasau paurvakaḥ puṇyaskandhaḥ śatatamīmapi kalāṃ nopaiti,",
  "S06n633:354": "sahasratamīmapi śatasahasratamīmapi koṭimamipi koṭiśatatamīmapi koṭiśatasahasratamīmapi koṭiniyutaśatasahasratamīmapi |",
  "S06n633:355": "saṃkhyāmapi kalāmapi gaṇanāmapi upamāmapi upaniṣadamapi yāvadaupamyamapi na kṣamate ||",
  "S06n633:356": "sacetpunaḥ subhūte teṣāṃ kulaputrāṇāṃ kuladuhitṝṇāṃ vā ahaṃ puṇyaskandhaṃ bhāṣeyam,",
  "S06n633:357": "yāvatte kulaputrā vā kuladuhitaro vā tasmin samaye puṇyaskandhaṃ prasaviṣyanti,",
  "S06n633:358": "pratigrahīṣyanti,",
  "S06n633:359": "unmādaṃ sattvā anuprāpnuyuścittavikṣepaṃ vā gaccheyuḥ |",
  "S06n633:360": "api tu khalu punaḥ subhūte acintyo'tulyo'yaṃ dharmaparyāyastathāgatena bhāṣitaḥ |",
  "S06n633:361": "asya acintya eva vipākaḥ pratikāṅkṣitavyaḥ ||16 ||",
  "S06n633:362": "atha khalvāyuṣmān subhūtirbhagavantametadavocat-kathaṃ bhagavan bodhisattvayānasaṃprasthitena sthātavyam,",
  "S06n633:363": "kathaṃ pratipattavyam,",
  "S06n633:364": "kathaṃ cittaṃ pragrahītavyam ?",
  "S06n633:365": "bhagavānāha-iha subhūte bodhisattvayānasaṃprasthitena evaṃ cittamutpādayitavyam-sarve sattvā mayā anupadhiśeṣe nirvāṇadhātau parinirvāpayitavyāḥ |",
  "S06n633:366": "evaṃ sa sattvān parinirvāpya na kaścitsattvaḥ parinirvāpito bhavati |",
  "S06n633:367": "tatkasya hetoḥ ?",
  "S06n633:368": "sacetsubhūte bodhisattvasya sattvasaṃjñā pravarteta,",
  "S06n633:369": "na sa bodhisattva iti vaktavyaḥ |",
  "S06n633:370": "jīvasaṃjñā vā yāvatpudgalasaṃjñā vā pravarteta,",
  "S06n633:371": "na sa bodhisattva iti vaktavyaḥ |",
  "S06n633:372": "tatkasya hetoḥ ?",
  "S06n633:373": "nāsti subhūte sa kaściddharmo yo bodhisattvayānasaṃprasthito nāma ||",
  "S06n633:374": "tatkiṃ manyase subhūte asti sa kaściddharmo yastathāgatena dīpaṃkarasya tathāgatasyāntikādanuttarāṃ samyaksaṃbodhimabhisaṃbuddhaḥ ?",
  "S06n633:375": "evamukte āyuṣmān subhūtirbhagavantametadavocat- yathāhaṃ bhagavato bhāṣitasyārthamājānāmi,",
  "S06n633:376": "nāsti sa bhagavan kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ |",
  "S06n633:377": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n633:378": "nāsti subhūte sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ |",
  "S06n633:379": "sacetpunaḥ subhūte kaściddharmastathāgatenābhisaṃbuddho'bhaviṣyat,",
  "S06n633:380": "na māṃ dīpaṃkarastathāgato vyākariṣyat-bhaviṣyasi tvaṃ māṇava anāgate'dhvani śākyamunirnāma tathāgato'rhan samyaksaṃbuddha iti |",
  "S06n633:381": "yasmāttarhi subhūte tathāgatenārhatā samyaksaṃbuddhena nāsti sa kaściddharmo yo'nuttarāṃ samyaksaṃbodhimabhisaṃbuddhaḥ,",
  "S06n633:382": "tasmādahaṃ dīpaṃkareṇa tathāgatena vyākṛta- bhaviṣyasi tvaṃ māṇava anāgate'dhvani śākyamunirnāma tathāgato'rhan samyaksaṃbuddha |",
  "S06n633:383": "tatkasya hetoḥ ?",
  "S06n633:384": "tathāgata iti subhūte bhūtatathatāyā etadadhivacanam |",
  "S06n633:385": "tathāgata iti subhūte anutpādadharmatāyā etadadhivacanam |",
  "S06n633:386": "tathāgata iti subhūte dharmocchedasyaitadadhivacanam |",
  "S06n633:387": "tathāgata iti subhūte atyantānutpannasyaitadadhivacanam |",
  "S06n633:388": "tatkasya hetoḥ ?",
  "S06n633:389": "eṣa subhūte anutpādo yaḥ paramārthaḥ |",
  "S06n633:390": "yaḥ kaścitsubhūte evaṃ vadet-tathāgatenārhatā samyaksaṃbuddhena anuttarā samyaksaṃbodhirabhisaṃbuddheti,",
  "S06n633:391": "sa vitathaṃ vadet |",
  "S06n633:392": "abhyācakṣīta māṃ sa subhūte asatodgṛhītena |",
  "S06n633:393": "tatkasya hetoḥ- ?",
  "S06n633:394": "nāsti subhūte sa kaściddharmo yastathāgatena anuttarāṃ samyaksaṃbodhimabhisaṃbuddhaḥ |",
  "S06n633:395": "yaśca subhūte tathāgatena dharmo'bhisaṃbuddho deśito vā tatra na satyaṃ na mṛṣā |",
  "S06n633:396": "tasmāttathāgato bhāṣate-sarvadharmā buddhadharmā iti |",
  "S06n633:397": "tatkasya hetoḥ ?",
  "S06n633:398": "sarvadharmā iti subhūte adharmāstathāgatena bhāṣitāḥ |",
  "S06n633:399": "tasmāducyante sarvadharmā buddhadharmā iti ||",
  "S06n633:400": "tadyathāpi nāma subhūte puruṣo bhavedupetakāyo mahākāyaḥ ?",
  "S06n633:401": "āyuṣmān subhūtirāha- yo'sau bhagavaṃstathāgatena puruṣo bhāṣita upetakāyo mahākāya iti,",
  "S06n633:402": "akāyaḥ sa bhagavaṃstathāgatena bhāṣitaḥ |",
  "S06n633:403": "tenocyate upetakāyo mahākāya iti ||",
  "S06n633:404": "bhagavānāha -evametatsubhūte |",
  "S06n633:405": "yo bodhisattva evaṃ vadet-ahaṃ sattvān parinirvāpayiṣyāmiti,",
  "S06n633:406": "na sa bodhisattva iti vaktavyaḥ |",
  "S06n633:407": "tatkasya hetoḥ ?",
  "S06n633:408": "asti subhūte sa kaściddharmo yo bodhisattvo nāma ?",
  "S06n633:409": "subhūtirāha-no hīdaṃ bhagavan |",
  "S06n633:410": "nāsti sa kaściddharmo yo bodhisattvo nāma |",
  "S06n633:411": "bhagavānāha- sattvāḥ sattvā iti subhūte asattvāste tathāgatena bhāṣitāḥ,",
  "S06n633:412": "tenocyante sattvā iti |",
  "S06n633:413": "tasmāttathāgato bhāṣate-nirātmānaḥ sarvadharmā nirjīvā niṣpoṣā niṣpudgalāḥ sarvadharmā iti ||",
  "S06n633:414": "yaḥ subhūte bodhisattva evaṃ vadet- ahaṃ kṣetravyūhānniṣpādayiṣyāmīti,",
  "S06n633:415": "sa vitathaṃ vadet |",
  "S06n633:416": "tatkasya hetoḥ ?",
  "S06n633:417": "kṣetravyūhāḥ kṣetravyūhā iti subhūte avyūhāste tathāgatena bhāṣitāḥ |",
  "S06n633:418": "tenocyante kṣetravyūhā iti ||",
  "S06n633:419": "yaḥ subhūte bodhisattvo nirātmāno dharmā nirātmāno dharmā ityadhimucyate,",
  "S06n633:420": "tathāgatenārhatā samyaksaṃbuddhena bodhisattvo mahāsattva ityākhyātaḥ ||17 ||",
  "S06n633:421": "bhagavānāha-tatkiṃ manyase subhūte-saṃvidyate tathāgatasya māṃsacakṣuḥ ?",
  "S06n633:422": "subhūtirāha- evametadbhagavan,",
  "S06n633:423": "saṃvidyate tathāgatasya māṃsacakṣuḥ |",
  "S06n633:424": "bhagavānāha-tatkiṃ manyase subhūte saṃvidyate tathāgatasya divyaṃ cakṣuḥ ?",
  "S06n633:425": "subhūtirāha-evametadbhagavan,",
  "S06n633:426": "saṃvidyate tathāgatasya divyaṃ cakṣuḥ |",
  "S06n633:427": "bhagavānāha-tatkiṃ manyase subhūte saṃvidyate tathāgatasya prajñācakṣuḥ ?",
  "S06n633:428": "subhūtirāha-evametadbhagavan,",
  "S06n633:429": "saṃvidyate tathāgatasya prajñācakṣuḥ |",
  "S06n633:430": "bhagavānāha-tatkiṃ manyase subhūte saṃvidyate tathāgatasya dharmacakṣuḥ ?",
  "S06n633:431": "subhūtirāha-evametadbhagavan,",
  "S06n633:432": "saṃvidyate tathāgatasya dharmacakṣuḥ |",
  "S06n633:433": "bhagavānāha- tatkiṃ manyase subhūte saṃvidyate tathāgatasya buddhacakṣuḥ ?",
  "S06n633:434": "subhūtirāha-evametadbhagavan,",
  "S06n633:435": "saṃvidyate tathāgata buddhacakṣuḥ |",
  "S06n633:436": "bhagavānāha-tatkiṃ manyase subhūte yāvantyo gaṅgāyāṃ mahānadyāṃ vālukāḥ,",
  "S06n633:437": "api nu tā vālukāstathāgatena bhāṣitāḥ ?",
  "S06n633:438": "subhūtirāha-evametadbhagavan,",
  "S06n633:439": "evametat sugata |",
  "S06n633:440": "bhāṣitāstathāgatena vālukāḥ |",
  "S06n633:441": "bhagavānāha-tatkiṃ manyase subhūte yāvatyo gaṅgāyāṃ mahānadyāṃ vālukāḥ,",
  "S06n633:442": "tāvatya eva gaṅgānadyo bhaveyuḥ,",
  "S06n633:443": "tāsu vā vālukāḥ,",
  "S06n633:444": "tāvantaśca lokadhātavo bhaveyuḥ,",
  "S06n633:445": "kaccidbahavaste lokadhātavo bhaveyuḥ ?",
  "S06n633:446": "subhūtirāha-evametadbhagavan,",
  "S06n633:447": "evametat sugata |",
  "S06n633:448": "bahavaste lokadhātavo bhaveyuḥ |",
  "S06n633:449": "bhagavānāha-yāvantaḥ subhūte teṣu lokadhātuṣu sattvāḥ,",
  "S06n633:450": "teṣāmahaṃ nānābhāvāṃ cittadhārāṃ prajānāmi |",
  "S06n633:451": "tatkasya hetoḥ ?",
  "S06n633:452": "cittadhārā cittadhāreti subhūte adhāraiṣā tathāgatena bhāṣitā,",
  "S06n633:453": "tenocyate cittadhāreti |",
  "S06n633:454": "tatkasya hetoḥ ?",
  "S06n633:455": "atītaṃ subhūte cittaṃ nopalabhyate |",
  "S06n633:456": "anāgataṃ cittaṃ nopalabhyate |",
  "S06n633:457": "pratyutpannaṃ cittaṃ nopalabhyate ||18 ||",
  "S06n633:458": "tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ lokadhātuṃ saptaratnaparipūrṇaṃ kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:459": "api nu sa kulaputro vā kuladuhitā vā tatonidānaṃ bahu puṇyaskandhaṃ prasunuyāt ?",
  "S06n633:460": "subhūtirāha- bahu bhagavan,",
  "S06n633:461": "bahu sugata |",
  "S06n633:462": "bhagavānāha-evametatsubhūte, evametat |",
  "S06n633:463": "bahu sa kulaputro vā kuladuhitā vā tatonidānaṃ puṇyaskandhaṃ prasunuyādaprameyamasaṃkhyeyam |",
  "S06n633:464": "tatkasya hetoḥ ?",
  "S06n633:465": "puṇyaskandhaḥ puṇyaskandha iti subhūte askandhaḥ sa tathāgatena bhāṣitaḥ |",
  "S06n633:466": "tenocyate puṇyaskandha iti |",
  "S06n633:467": "sacet punaḥ subhūte puṇyaskandho'bhaviṣyat,",
  "S06n633:468": "na tathāgato'bhāṣiṣyat puṇyaskandhaḥ puṇyaskandha iti ||19 ||",
  "S06n633:469": "tatkiṃ manyase subhūte rūpakāyapariniṣpattyā tathāgato draṣṭavyaḥ ?",
  "S06n633:470": "subhūtirāha-no hīdaṃ bhagavan |",
  "S06n633:471": "na rūpakāyapariniṣpattyā tathāgato draṣṭavyaḥ |",
  "S06n633:472": "tatkasya hetoḥ ?",
  "S06n633:473": "rūpakāyapariniṣpattī rūpakāyapariniṣpattiriti bhagavan apariniṣpattireṣā tathāgatena bhāṣitā |",
  "S06n633:474": "tenocyate rūpakāyapariniṣpattiriti ||",
  "S06n633:475": "bhagavānāha- tatkiṃ manyase subhūte lakṣaṇasaṃpadā tathāgato draṣṭavyaḥ ?",
  "S06n633:476": "subhūtirāha-no hīdaṃ bhagavān |",
  "S06n633:477": "na lakṣaṇasaṃpadā tathāgato draṣṭavyaḥ |",
  "S06n633:478": "tatkasya hetoḥ ?",
  "S06n633:479": "yaiṣā bhagavan lakṣaṇasaṃpattathāgatena bhāṣitā,",
  "S06n633:480": "alakṣaṇasaṃpadeṣā tathāgatena bhāṣitā |",
  "S06n633:481": "tenocyate lakṣaṇasaṃpaditi ||20 ||",
  "S06n633:482": "bhagavānāha- tatkiṃ manyase subhūte api nu tathāgatasyaivaṃ bhavati-mayā dharmo deśita iti ?",
  "S06n633:483": "subhūtirāha-no hīdaṃ bhagavan tathāgatasyaivaṃ bhavati-mayā dharmo deśita iti |",
  "S06n633:484": "bhagavānāha-yaḥ subhūte evaṃ vadet- tathāgatena dharmo deśita iti,",
  "S06n633:485": "sa vitathaṃ vadet |",
  "S06n633:486": "abhyācakṣīta māṃ sa subhūte asatodgṛhītena |",
  "S06n633:487": "tatkasya hetoḥ ?",
  "S06n633:488": "dharmadeśanā dharmadeśaneti subhūte nāsti sa kaściddharmo yo dharmadeśanā nāmopalabhyate ||",
  "S06n633:489": "evamukte āyuṣmān subhūtirbhagavantametadavocat-asti bhagavan kecitsattvā bhaviṣyantyanāgate'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,",
  "S06n633:490": "ya imānevaṃrūpān dharmān śrutvā abhiśraddhāsyanti |",
  "S06n633:491": "bhagavānāha- na te subhūte sattvā nāsattvāḥ |",
  "S06n633:492": "tatkasya hetoḥ ?",
  "S06n633:493": "sattvāḥ sattvā iti subhūte sarve te subhūte asattvāstathāgatena bhāṣitāḥ |",
  "S06n633:494": "tenocyante sattvā iti ||21 ||",
  "S06n633:495": "tatkiṃ manyase subhūte-api nu asti sa kaściddharmaḥ,",
  "S06n633:496": "yastathāgatenānuttarāṃ samyaksaṃbodhimabhisaṃbuddhaḥ ?",
  "S06n633:497": "āyuṣmān subhūtirāha-no hīdaṃ bhagavan |",
  "S06n633:498": "nāsti sa bhagavan kaściddharmo yastathāgatenānuttarāṃ samyaksaṃbodhimabhisaṃbuddhaḥ |",
  "S06n633:499": "bhagavānāha-evametatsubhūte, evametat |",
  "S06n633:500": "aṇurapi tatra dharmo na saṃvidyate nopalabhyate |",
  "S06n633:501": "tenocyate anuttarā samyaksaṃbodhiriti ||22 ||",
  "S06n633:502": "api tu khalu punaḥ subhūte samaḥ sa dharmo na tatra kaścidviṣamaḥ |",
  "S06n633:503": "tenocyate anuttarā samyaksaṃbodhiriti |",
  "S06n633:504": "nirātmatvena niḥsattvatvena nirjīvatvena niṣpudgalatvena samā sā anuttarā samyaksaṃbodhiḥ sarvaiḥ kuśalairdharmairabhisaṃbudhyate |",
  "S06n633:505": "tatkasya hetoḥ ?",
  "S06n633:506": "kuśalā dharmāḥ kuśalā dharmā iti subhūte adharmāścaiva te tathāgatena bhāṣitāḥ |",
  "S06n633:507": "tenocyante kuśalā dharmā iti ||23 ||",
  "S06n633:508": "yaśca khalu punaḥ subhute strī vā puruṣo vā yāvantastrisāhasramahāsāhasre lokadhātau sumeravaḥ parvatarājānaḥ,",
  "S06n633:509": "tāvato rāśīn saptānāṃ ratnānāmabhisaṃhṛtya tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:510": "yaśca kulaputro vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya parebhyo deśayet,",
  "S06n633:511": "asya subhūte puṇyaskandhasya asau paurvakaḥ puṇyaskandhaḥ śatatamīmapi kalāṃ nopaiti,",
  "S06n633:512": "yāvadupaniṣadamapi na kṣamate ||24 ||",
  "S06n633:513": "tatkiṃ manyase subhūte-api nu tathāgatasyaivaṃ bhavati-mayā sattvāḥ parimocitā iti?",
  "S06n633:514": "na khalu punaḥ subhūte evaṃ draṣṭavyam |",
  "S06n633:515": "tatkasya hetoḥ ?",
  "S06n633:516": "nāsti subhūte kaścitsattvo yastathāgatena parimocitaḥ |",
  "S06n633:517": "yadi punaḥ subhūte kaścitsattvo'bhaviṣyadyastathāgatena parimocitaḥ syāt,",
  "S06n633:518": "sa eva tathāgatasyātmagrāho'bhaviṣyat,",
  "S06n633:519": "sattvagrāho jīvagrāhaḥ pudgalagrāho'bhaviṣyat |",
  "S06n633:520": "ātmagrāha iti subhūte agrāha eṣa tathāgatena bhāṣitaḥ |",
  "S06n633:521": "sa ca bālapṛthagjanairudgṛhītaḥ |",
  "S06n633:522": "bālapṛthagjanā iti subhūte ajanā eva te tathāgatena bhāṣitāḥ |",
  "S06n633:523": "tenocyante bālapṛthagjanā iti ||25 ||",
  "S06n633:524": "tatkiṃ manyase subhūte-lakṣaṇasaṃpadā tathāgato draṣṭavyaḥ ?",
  "S06n633:525": "subhūtirāha-no hīdaṃ bhagavan |",
  "S06n633:526": "yathāhaṃ bhagavato bhāṣitasyārthamājānāmi,",
  "S06n633:527": "na lakṣaṇasaṃpadā tathāgato draṣṭavyaḥ |",
  "S06n633:528": "bhagavānāha-sādhu sādhu subhūte,",
  "S06n633:529": "evametatsubhūte,",
  "S06n633:530": "evametadyathā vadasi |",
  "S06n633:531": "na lakṣaṇasaṃpadā tathāgato draṣṭavyaḥ |",
  "S06n633:532": "tatkasya hetoḥ ?",
  "S06n633:533": "sacetpunaḥ subhūte lakṣaṇasaṃpadā tathāgato draṣṭavyo'bhaviṣyat,",
  "S06n633:534": "rājāpi cakravartī tathāgato'bhaviṣyat |",
  "S06n633:535": "tasmānna lakṣaṇasaṃpadā tathāgato draṣṭavyaḥ |",
  "S06n633:536": "āyuṣmān subhutirbhagavantametadavocat-yathāhaṃ bhagavato bhāṣitasyārthamājānāmi,",
  "S06n633:537": "na lakṣaṇasaṃpadā tathāgato draṣṭavyaḥ ||",
  "S06n633:538": "atha khalu bhagavāṃstasyāṃ velāyāmime gāthe abhāṣata-",
  "S06n633:539": "ye māṃ rūpeṇa cādrākṣurye māṃ ghoṣeṇa cānvaguḥ |",
  "S06n633:540": "mithyāprahāṇaprasṛtā na māṃ drakṣyanti te janāḥ ||1 ||",
  "S06n633:541": "dharmato buddho draṣṭavyo dharmakāyā hi nāyakāḥ |",
  "S06n633:542": "dharmatā ca na vijñeyā na sā śakyā vijānitum ||2 ||26 ||",
  "S06n633:543": "tatkiṃ manyase subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā?",
  "S06n633:544": "na khalu punaste subhūte evaṃ draṣṭavyam |",
  "S06n633:545": "tatkasya hetoḥ ?",
  "S06n633:546": "na hi subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā syāt |",
  "S06n633:547": "na khalu punaste subhūte kaścidevaṃ vadet-bodhisattvayānasaṃprasthitaiḥ kasyaciddharmasya vināśaḥ prajñaptaḥ ucchedo veti |",
  "S06n633:548": "na khalu punaste subhūte evaṃ draṣṭavyam |",
  "S06n633:549": "tatkasya hetoḥ ?",
  "S06n633:550": "na bodhisattvayānasaṃprasthitaiḥ kasyaciddharmasya vināśaḥ prajñapto nocchedaḥ ||27 ||",
  "S06n633:551": "yaśca khalu punaḥ subhūte kulaputro vā kuladuhitā vā gaṅgānadīvālukāsamāllokadhātūn saptaratnaparipūrṇaṃ kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:552": "yaśca bodhisattvo nirātmakeṣvanutpattikeṣu dharmeṣu kṣāntiṃ pratilabhate,",
  "S06n633:553": "ayameva tatonidānaṃ bahutaraṃ puṇyaskandhaṃ prasavedaprameyamasaṃkhyeyam |",
  "S06n633:554": "na khalu punaḥ subhūte bodhisattvena mahāsattvena puṇyaskandhaḥ parigrahītavyaḥ |",
  "S06n633:555": "āyuṣmān subhūtirāha- nanu bhagavan bodhisattvena puṇyaskandhaḥ parigrahītavyaḥ ?",
  "S06n633:556": "bhagavānāha-parigrahītavyaḥ subhūte no grahītavyaḥ |",
  "S06n633:557": "tenocyate parigrahītavya iti ||28 ||",
  "S06n633:558": "api tu khalu punaḥ subhūte yaḥ kaścidevaṃ vadet-tathāgato gacchati vā āgacchati vā tiṣṭhati vā niṣīdati vā,",
  "S06n633:559": "śayyāṃ vā kalpayati,",
  "S06n633:560": "na me subhūte (sa)",
  "S06n633:561": "bhāṣitasyārthamājānāti |",
  "S06n633:562": "tatkasya hetoḥ ?",
  "S06n633:563": "tathāgata iti subhūte ucyate na kvacidgato na kutaścidāgataḥ |",
  "S06n633:564": "tenocyate tathāgato'rhan samyaksaṃbuddha iti ||29 ||",
  "S06n633:565": "yaśca khalu punaḥ subhūte kulaputro vā kuladuhitā vā yāvanti trisāhasramahāsāhasre lokadhātau pṛthivīrajāṃsi,",
  "S06n633:566": "tāvatāṃ lokadhātūnāmevaṃrūpaṃ maṣiṃ kuryāt yāvadevamasaṃkhyeyena vīryeṇa tadyathāpi nāma paramāṇusaṃcayaḥ,",
  "S06n633:567": "tatkiṃ manyase subhūte-api nu bahuḥ sa paramāṇusaṃcayo bhavet ?",
  "S06n633:568": "subhūtirāha-evametadbhagavan,",
  "S06n633:569": "evametatsugata |",
  "S06n633:570": "bahuḥ sa paramāṇusaṃcayo bhavet |",
  "S06n633:571": "tatkasya hetoḥ ?",
  "S06n633:572": "sacedbhagavan bahuḥ paramāṇusaṃcayo'bhaviṣyat,",
  "S06n633:573": "na bhagavānavakṣyat-paramāṇusaṃcaya iti |",
  "S06n633:574": "tatkasya hetoḥ ?",
  "S06n633:575": "yo'sau bhagavan paramāṇusaṃcayastathāgatena bhāṣitaḥ,",
  "S06n633:576": "asaṃcayaḥ sa tathāgatena bhāṣitaḥ |",
  "S06n633:577": "tenocyate paramāṇusaṃcaya iti |",
  "S06n633:578": "yaśca tathāgatena bhāṣitastrisāhasramahāsāhasro lokadhāturiti,",
  "S06n633:579": "adhātuḥ sa tathāgatena bhāṣitaḥ |",
  "S06n633:580": "tenocyate trisāhasramahāsāhasro lokadhāturiti |",
  "S06n633:581": "tatkasya hetoḥ ?",
  "S06n633:582": "sacedbhagavan lokadhāturabhaviṣyat,",
  "S06n633:583": "sa eva piṇḍagrāho'bhaviṣyat |",
  "S06n633:584": "yaścaiva piṇḍagrāhastathāgatena bhāṣitaḥ,",
  "S06n633:585": "agrāhaḥ sa tathāgatena bhāṣitaḥ |",
  "S06n633:586": "tenocyate piṇḍagrāha iti |",
  "S06n633:587": "bhagavānāha- piṇḍagrāhaścaiva subhūte avyavahāro'nabhilāpyaḥ |",
  "S06n633:588": "na sa dharmo nādharmaḥ |",
  "S06n633:589": "sa ca bālapṛthagjanairudgṛhītaḥ ||30 ||",
  "S06n633:590": "tatkasya hetoḥ ?",
  "S06n633:591": "yo hi kaścitsubhūte evaṃ vadet-ātmadṛṣṭistathāgatena bhāṣitā,",
  "S06n633:592": "sattvadṛṣṭirjīvadṛṣṭiḥ pudgaladṛṣṭistathāgatena bhāṣitā,",
  "S06n633:593": "api nu sa subhūte samyagvadamāno vadet ?",
  "S06n633:594": "subhūtirāha-no hīdaṃ bhagavan,",
  "S06n633:595": "no hīdaṃ sugata,",
  "S06n633:596": "na samyagvadamāno vadet |",
  "S06n633:597": "tatkasya hetoḥ ?",
  "S06n633:598": "yā sā bhagavan ātmadṛṣṭistathāgatena bhāṣitā,",
  "S06n633:599": "adṛṣṭiḥ sā tathāgatena bhāṣitā |",
  "S06n633:600": "tenocyate ātmadṛṣṭiriti ||",
  "S06n633:601": "bhagavānāha-evaṃ hi subhūte bodhisattvayānasaṃprasthitena sarvadharmā jñātavyā draṣṭavyā adhimoktavyāḥ |",
  "S06n633:602": "tathāca jñātavyā draṣṭavyā adhimoktavyāḥ,",
  "S06n633:603": "yathā na dharmasaṃjñāyāmapi pratyupatiṣṭhennādharmasaṃjñāyām |",
  "S06n633:604": "tatkasya hetoḥ ?",
  "S06n633:605": "dharmasaṃjñā dharmasaṃjñeti subhūte asaṃjñaiṣā tathāgatena bhāṣitā |",
  "S06n633:606": "tenocyate dharmasaṃjñeti ||31 ||",
  "S06n633:607": "yaśca khalu punaḥ subhūte bodhisattvo mahāsattvo'prameyānasaṃkhyeyāṃllokadhātūn saptaratnaparipūrṇaṃ kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "S06n633:608": "yaśca kulaputro vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya dhārayeddeśayedvācayet paryavāpnuyāt,",
  "S06n633:609": "parebhyaśca vistareṇa saṃprakāśayet,",
  "S06n633:610": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam |",
  "S06n633:611": "kathaṃ ca saṃprakāśayet ?",
  "S06n633:612": "tadyathākāśe-",
  "S06n633:613": "tārakā timiraṃ dīpo māyāvaśyāya budbudam |",
  "S06n633:614": "svapnaṃ ca vidyudabhraṃ ca evaṃ draṣṭavya saṃskṛtam ||",
  "S06n633:615": "tathā prakāśayet,",
  "S06n633:616": "tenocyate saṃprakāśayediti ||",
  "S06n633:617": "idamavocadbhagavān āttamanāḥ |",
  "S06n633:618": "sthavirasubhūtiste ca bhikṣubhikṣuṇyupāsakopāsikāste ca bodhisattvāḥ sadevamānuṣāsuragandharvaśca loko bhagavato bhāṣitamabhyanandanniti ||32 ||",
  "S06n633:619": " ||āryavajracchedikā bhagavatī prajñāpāramitā samāptā ||"
}