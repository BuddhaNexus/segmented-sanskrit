{
    "332:0": "25 vairaḥ|",
    "332:1": "atha khalu sudhanaḥ śreṣṭhidārakaḥ kūṭāgāranagarābhimukhaṃ mārgaṃ pratipadyamāno'nuvicaran,",
    "332:2": "mārganimnatāṃ mārgonnatatāṃ mārgasamatāṃ mārgaviṣamatāṃ mārgasarajaskatāṃ mārgavirajaskatāṃ mārgakṣematāṃ mārgagahanatāṃ mārgānāvaraṇatāṃ mārgakuṭilatāṃ mārgarjukatāmanuvilokya evaṃ cittamutpādayāmāsa-idaṃ khalu me tasya kalyāṇamitrasyopasaṃkramaṇaṃ bodhisattvamārgapratipattihetubhūtaṃ sattvānugrahazñānamārgapratipattihetubhūtaṃ bhaviṣyati|",
    "332:3": "pāramitāmārgapratipattihetubhūtaṃ sarvasattvānugrahajñānamārgapratipattihetubhūtaṃ bhaviṣyati|",
    "332:4": "sarvasattvānunayapratighonnāmāvanāmaprapātavinivṛttaye sarvasattvaviṣamamatipratinivāraṇatāyai sarvasattvakleśarajaḥpraśamanāya,",
    "332:5": "sarvasattvavividhākuśaladṛṣṭisthāṇukaṇṭakaśarkarakaṭhallāpanayanāya,",
    "332:6": "anāvaraṇadharmadhātuparamatāyaiḥ,",
    "332:7": "akṣuṇṇasarvajñatāpuropanayanāya hetubhūtaṃ bhaviṣyati|",
    "332:8": "tatkasya hetoḥ?",
    "332:9": "kalyāṇamitrākarāḥ sarvakuśaladharmāḥ|",
    "332:10": "kalyāṇamitrādhīnā sarvajñatā|",
    "332:11": "sa evaṃ cintāmanasikāraprayukto durāsadasamudācāro'nupūrveṇa yena kūṭāgāraṃ nagaraṃ tenopasaṃkramya vairaṃ dāśaṃ parimārgan parigaveṣamāṇo'drākṣīnmahānagaramukhe sāgarāvatāratīre vairaṃ dāśaṃ vaṇikūśatasahasrairanekaiśca prāṇiśatasahasrairvicitrāṃ kathāṃ śrotukāmaiḥ parivṛtaṃ samudrakathāsaṃprakāśanatayā buddhaguṇasamudrān sattvānāmārocayamānam|",
    "332:12": "dṛṣṭvā ca yena vairo dāśaḥ,",
    "332:13": "tenopajagāma|",
    "332:14": "upetya vairasya dāśasya pādau śirasābhivandya vairaṃ dāśamanekaśatasahasrakṛtvaḥ pradakṣiṇīkṛtya vairasya dāśasya purataḥ prāñjaliḥ sthitvā evamāhamayā ārya anuttarāyāṃ samyaksaṃbodhau cittamutpāditam|",
    "332:15": "na ca jānāmi kathaṃ bodhisattvena bodhisattvacaryāyāṃ śikṣitavyam,",
    "332:16": "kathaṃ pratipattavyam|",
    "332:17": "śrutaṃ ca me āryo bodhisattvānāmavavādānuśāsanīṃ dadātīti|",
    "332:18": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
    "332:19": "kathaṃ pratipattavyam|",
    "332:20": "āha-sādhu sādhu kulaputra,",
    "332:21": "yastvamanuttarāyāṃ samyaksaṃbodhau cittamutpādya mahājñānapratilambhasaṃbhavahetuṃ paripṛcchasi|",
    "332:22": "vividhasaṃsāraduḥkhasamudācārasaṃbhavahetuṃ sarvajñatādvīpādhiṣṭhānagamanasaṃbhavahetum abhedyamahāyānasaṃbhavahetuṃ śrāvakapratyekabuddhabhūmipātabhayavigamamārgapratipattisaṃbhavahetuṃ vividhaśāntasamādhimukhāvartanayādhigamajñānamārgasaṃbhavahetuṃ sarvatragāminībodhisattvacaryāvicārapraṇidhirathacakrāparāhatamārgasaṃbhavahetuṃ sarvatejaūrmivyūhabodhisattvacaryāsvabhāvanayamārgasaṃbhavaviśuddhihetuṃ sarvadharmadiṅbhukhāparāntamārgasaṃbhavaviśuddhihetuṃ sarvajñatāsāgarāvatāramārgasaṃbhavaviśuddhihetuṃ paripṛcchasi|",
    "332:23": "ahaṃ kulaputra iha mahāsāgaratīrakūṭāgāre mahānagare prativasāmi mahākaruṇādhvajāṃ bodhisattvacaryāṃ pariśodhayan|",
    "332:24": "so'haṃ kulaputra jambudvīpe daridrān sattvānavalokya eṣāmarthāya tathā tapastapyāmi,",
    "332:25": "yaduta abhiprāyameṣāṃ paripūrayiṣyāmi|",
    "332:26": "lokāmiṣasaṃgrahaṃ kariṣyāmi|",
    "332:27": "dharmasaṃbhogena cainān saṃtoṣayiṣyāmi puṇyasaṃbhāramārgameṣāmupadekṣyāmi|",
    "332:28": "jñānasaṃbhāraṃ saṃjanayiṣyāmi|",
    "332:29": "kuśalamūlabalaṃ saṃvardhayiṣyāmi|",
    "332:30": "bodhicittamutpādayiṣyāmi|",
    "332:31": "bodhyāśayaṃ viśodyayiṣyāmi|",
    "332:32": "mahākaruṇābalamupastambhayiṣyāmi|",
    "332:33": "saṃsāraduḥkhaṃ vyupaśamayiṣyāmi|",
    "332:34": "saṃsāracaryāparikhedabalamupastambhayiṣyāmi|",
    "332:35": "sattvasāgarasaṃgrahaṇe cainānniyojayiṣyāmi|",
    "332:36": "guṇasāgarapratipattimukhe ca pratiṣṭhāpayiṣyāmi|",
    "332:37": "dharmasāgarajñānālokaṃ caiṣāmupasaṃhariṣyāmi|",
    "332:38": "sarvabuddhasāgaraṃ caiṣāmabhimukhamāvartayayiṣyāmi|",
    "332:39": "sarvajñatāsāgare cainānavatārayiṣyāmi||",
    "332:40": "evaṃ cintāmanasikāraprayukto'haṃ kulaputra iha sāgaratīrakūṭāgāranagare pravicarāmi|",
    "332:41": "evaṃ jagaddhitasukhaprayukto'haṃ kulaputra sarvamahāsāgararatnadvīpān prajānāmi|",
    "332:42": "sarvaratnākarān sarvaratnagotrāṇi sarvaratnamūlaṃ prajānāmi|",
    "332:43": "sarvanāgabhavanāni sarvanāgasaṃkṣobhān sarvayakṣabhavanāni sarvayakṣasaṃkṣobhān sarvarākṣasabhavanāni sarvarākṣasabhayapraśamanāni sarvabhūtabhavanāni sarvabhūtāntarāyavyupaśamanāni prajānāmi|",
    "332:44": "sarvāvantaṃ saṃbhavāvartaparivarjanaṃ mahormiveśaparihāramudakavarṇavimātratāṃ prajānāmi|",
    "332:45": "candrādityajyotirgrahagaṇaparivartanaṃ rātriṃdivakṣaṇalavamūhūrtaṃ prajānāmi|",
    "332:46": "gamanāgamanaviśeṣatāṃ kṣemākṣematāṃ yānapātrayantrakriyādṛḍhatāṃ yānaparihāraṃ yānavāhanaṃ mārutasaṃgrahaṇaṃ mārutotpādanaṃ yānāvartanaṃ yānaparivartanaṃ yānasaṃsthāpanaṃ yānasaṃpreṣaṇaṃ prajānāmi|",
    "332:47": "so'haṃ kulaputra evaṃjñānasamanvāgataḥ satataṃ sattvārthakāryaprayukto vaṇiggaṇaṃ dṛḍhena yānena kṣemeṇa śivenābhayena yathāpraharṣaṃ pramodayan dhārmyā kathayā yathābhiprāyeṇa ratnadvīpamupanayāmi|",
    "332:48": "sarvaratnasamṛddhiṃ caiṣāṃ kṛtvā punarjambūdvīpamupanayāmi|",
    "332:49": "na ca mama kulaputra kadācit kiṃcid yānapātraṃ vipannapūrvam|",
    "332:50": "yeṣāṃ ca sattvānāmahaṃ kulaputra cakṣuṣāmābhāsamāgacchāmi,",
    "332:51": "ye ca sattvā mama dharmadeśanāṃ śṛṇvanti,",
    "332:52": "teṣāṃ sarvasaṃsārasāgarasaṃsīdanabhayāni vigacchanti,",
    "332:53": "sarvajñatāsāgarāvatārajñānaṃ cāmukhībhavati|",
    "332:54": "tṛṣṇāsāgarocchoṣaṇatāyai ca pratipadyante,",
    "332:55": "tryadhvasāgarajñānālokaṃ ca pratilabhante|",
    "332:56": "sarvasattvaduḥkhasāgarakṣayāya cābhyutsahante|",
    "332:57": "sarvasattvacittasāgarakāluṣyaprasādanatāyai ca prayujyante|",
    "332:58": "sarvakṣetrasāgaraviśuddhaye vīryamārabhante|",
    "332:59": "sarvadiksāgaraspharaṇatāyai ca na vinivartante|",
    "332:60": "sarvajagadindriyasāgarasaṃbhedaṃ ca pratividhyanti|",
    "332:61": "sarvasattvacaryāsāgaraṃ cānuvartante|",
    "332:62": "yathāśayajagatsāgarapratibhāsaprāptāśca bhavanti||",
    "332:63": "etasya ahaṃ kulaputra mahākarūṇādhvajasya amoghadarśanaśravaṇaṃ saṃvāsānusmṛtirnāma nadīnirghoṣasya bodhisattvavimokṣasya lābhī|",
    "332:64": "kiṃ mayā śakyaṃ bodhisattvānāṃ sarvasaṃsārasāgaravicāriṇāṃ sarvakleśāsāgarānupaliptānāṃ sarvadṛṣṭigatasāgarasaṃgrahagrāhabhayavigatānāṃ sarvadharmasāgarasvabhāvajalavicāriṇāṃ sarvajagatsāgarasvabhāvatalavicāriṇāṃ sarvajagatsāgarasaṃgrahavastusaṃgrahaṇajālānāṃ sarvajñatāsāgarasaṃvāsināṃ sarvasattvābhiniveśasāgaranirmathanānāṃ sarvakālasāgarasaṃbhinnavihāriṇāṃ sarvajagatsāgaraparipākatattvābhijñānāṃ sarvajagatsāgaravinayakālānatikrāntānāṃ caryāṃ jñātuṃ guṇān vā vaktum||",
    "332:65": "gaccha kulaputra,",
    "332:66": "ihaiva dakṣiṇāpathe nandihāraṃ nāma nagaram|",
    "332:67": "tatra jayottamo nāma śreṣṭhī prativasati|",
    "332:68": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
    "332:69": "kathaṃ pratipattavyam||",
    "332:70": "atha khalu sudhanaḥ śreṣṭhidārako vairasya dāśasya pādau śirasābhivandya vairaṃ dāśamanekaśatasahasrakṛtvaḥ pradakṣiṇīkṛtya punaḥ punaravalokya aśrumukho rudan kalyāṇamitradarśanābhilāṣāvitṛpto vairasya dāśasyāntikātprakrāntaḥ||23||"
}