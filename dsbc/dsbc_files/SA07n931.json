{
  "SA07n931:0": "tṛtīyaḥ sargaḥ",
  "SA07n931:1": "tathāgata varṇana",
  "SA07n931:2": "tapase tataḥ kapilavāstu hayagajarathaughasaṃkulam |",
  "SA07n931:3": "śrīmadabhayapranuraktajanaṃ sa vihāya niścitamanā vanaṃ yayau ||1 ||",
  "SA07n931:4": "vividhāgamāṃstapasi tāṃśca vividhaniyamāśrayān munīn |",
  "SA07n931:5": "prekṣya sa viṣayatṛṣākṛpaṇānanavasthitaṃ tapa iti nyavartata ||2 ||",
  "SA07n931:6": "atha mokṣavādinamarāḍamupaśamamatiṃ tathodrakam |",
  "SA07n931:7": "tattvakṛtamatirupāsya jahāvayamapyamārga iti mārgakovidaḥ ||3 ||",
  "SA07n931:8": "sa vicārayan jagati kiṃ nu paramamiti taṃ tamāgamam |",
  "SA07n931:9": "niścayamanadhigataḥ parataḥ paramaṃ cacāra tapa eva duṣkaram ||4 ||",
  "SA07n931:10": "atha naiṣa mārga iti vīkṣya tadapi vipulaṃ jahau tapaḥ |",
  "SA07n931:11": "dhyānaviṣayamavagamya paraṃ bubhuje varānnamamṛtattvabuddhaye ||5 ||",
  "SA07n931:12": "sa suvarṇapīnayugabāhurṛṣabhagatirāyatekṣaṇaḥ |",
  "SA07n931:13": "plakṣamavaniruhamabhyagamat paramasya niścayavidherbubhutsayā ||6 ||",
  "SA07n931:14": "upaviśya tatra kṛtabuddhiracaladhṛtiradrirājavat |",
  "SA07n931:15": "mārabalamajayadugramatho bubudhe padaṃ śivamahāryamavyayam ||7 ||",
  "SA07n931:16": "avagamya taṃ ca kṛtakāryamamṛtamanaso divaukasaḥ |",
  "SA07n931:17": "harṣatulamagaman muditā vimukhī tu mārapariṣat pracukṣubhe ||8 ||",
  "SA07n931:18": "sanagā ca bhūḥ pravicacāla hutabahasakhaḥ śivo vavau |",
  "SA07n931:19": "nedurapi ca suradundubhayaḥ pravavarṣa cāmbudharavarjitaṃ nabhaḥ ||9 ||",
  "SA07n931:20": "avabudhya caiva paramārthamajaramanukampayā vibhuḥ |",
  "SA07n931:21": "nityamamṛtamupadarśayituṃ sa varāṇasīparikarāmayāt purīm ||10 ||",
  "SA07n931:22": "atha dharmacakramṛtanābhi dhṛtimatisamādhinemimat |",
  "SA07n931:23": "tatra vinayaniyamāramṛṣirjagato hitāya pariṣadyavartayat ||11 ||",
  "SA07n931:24": "iti duḥkhametadiyamasya samudayalatā pravartikā |",
  "SA07n931:25": "śāntiriyamayamupāya iti pravibhāgaśaḥ paramidaṃ catuṣṭayam ||12 ||",
  "SA07n931:26": "abhidhāya ca triparivartamatulamanivartyamuttamam |",
  "SA07n931:27": "dvādaśaniyatavikalpaṃ ṛṣirvinināya kauṇḍinasagotramāditaḥ ||13 ||",
  "SA07n931:28": "sa hi doṣasāgaramagādhamupadhijalamādhijantukam |",
  "SA07n931:29": "krodhamadabhayataraṅgacalaṃ pratatāra lokamapi ca vyatārayat ||14 ||",
  "SA07n931:30": "sa vinīya kāśiṣu gayeṣu bahujanamatho girivraje |",
  "SA07n931:31": "pitryamapi paramakāruṇiko nagaraṃ yayāvanujighṛkṣayā tadā ||15 ||",
  "SA07n931:32": "viṣayātmakasya hi janasya bahuvividhamārgasevinaḥ |",
  "SA07n931:33": "sūryasadṛśavapurabhyudito vijahāra sūrya iva gautamastamaḥ ||16 ||",
  "SA07n931:34": "abhitastataḥ kapilavāstu paramaśubhavāstusaṃstutam |",
  "SA07n931:35": "vastumatiśuci śivopavanaṃ sa dadarśa niḥspṛhatayā yathā vanam ||17 ||",
  "SA07n931:36": "aparigrahaḥ sa hi babhūva niyatamatirātmanīśvaraḥ |",
  "SA07n931:37": "naikavidhabhayakareṣu kimu svajanasvadeśajanamitravastuṣu ||18 ||",
  "SA07n931:38": "pratipūjayā na sa jaharṣa na ca śucamavajñayāgamat |",
  "SA07n931:39": "niścitamatirasicandanayorna jagāma duḥkhasukhayośca vikriyām ||19 ||",
  "SA07n931:40": "atha pārthivaḥ samupalabhya sutamupagataṃ tathāgatam |",
  "SA07n931:41": "tūrṇamabahuturagānugataḥ sutadarśanotsukatayābhiniryayau ||20 ||",
  "SA07n931:42": "sugatastathāgatamavekṣya narapatimadhīramāśayā |",
  "SA07n931:43": "śeṣamapi ca janamaśrumukhaṃ vininīṣayā gaganamutpapāta ha ||21 ||",
  "SA07n931:44": "sa vicakrame divi bhuvīva punarupaviveśa tasthivān |",
  "SA07n931:45": "niścalamatiraśayiṣṭa punarbahudhābhavat punarabhūttathaikadhā ||22 ||",
  "SA07n931:46": "salile kṣitāviva cacāra jalamiva viveśa medinīm |",
  "SA07n931:47": "megha iva divi vavarṣa punaḥ punarajvalannava ivodito raviḥ ||23 ||",
  "SA07n931:48": "yugapajjvalan jvalanavacca jalamavasṛjaṃśca meghavat |",
  "SA07n931:49": "taptakanakasadṛśaprabhayā sa babhau pradīpta iva sandhyayā ghanaḥ ||24 ||",
  "SA07n931:50": "tamudīkṣya hemamaṇijālavalayinamivotthitaṃ dhvajam |",
  "SA07n931:51": "prītimagamadatulāṃ nṛpatirjanatā natāśca bahumānamabhyayuḥ ||25 ||",
  "SA07n931:52": "atha bhājanīkṛtamavekṣya manujapatimṛddhisaṃpadā |",
  "SA07n931:53": "paurajanamapi ca tatpravaṇaṃ nijagāda dharmavinayaṃ vināyakaḥ ||26 ||",
  "SA07n931:54": "nṛpatistataḥ prathamamāpa phalamamṛtadharmasiddhaye |",
  "SA07n931:55": "dharmamatulamadhigamya munermuṃnaye nanāma sa yato gurāviva ||27 ||",
  "SA07n931:56": "bahavaḥ prasannamanaso'tha jananamaraṇārtibhīravaḥ |",
  "SA07n931:57": "śākyatanayavṛṣabhāḥ kṛtino vṛṣabhā ivānalabhayāt pravavrajuḥ ||28 ||",
  "SA07n931:58": "vijahustu ye'pi na gṛhāṇi tanayapitṛmātrapekṣayā |",
  "SA07n931:59": "te'pi niyamavidhimāmaraṇājjagṛhuśca yuktamanasaśca dadhrire ||29 ||",
  "SA07n931:60": "na jihiṃsa sūkṣmamapi jantumapi paravadhopajīvinaḥ |",
  "SA07n931:61": "kiṃ bata vipulaguṇaḥ kulajaḥ sadayaḥ sadā kimu munerupāsayā ||30 ||",
  "SA07n931:62": "akṛśodyamaḥ kṛśadhano'pi paraparibhavāsaho'pi san |",
  "SA07n931:63": "nānyadhanamapahāra tathā bhujagādivānyavibhavāddhi vivyathe ||31 ||",
  "SA07n931:64": "vibhavānvito'pi taruṇo'pi viṣayacapalendriyo'pi san |",
  "SA07n931:65": "naiva ca parayuvatīragamat paramaṃ hi tā dahanato'pyamanyata ||32 ||",
  "SA07n931:66": "anṛtaṃ jagāda na ca kaścidṛtamapi jajalpa nāpriyam |",
  "SA07n931:67": "ślakṣṇamapi ca na jagāvahitaṃ hitamapyuvāca na ca paiśunāca yat ||33 ||",
  "SA07n931:68": "manasā lulobha na ca jātu paravasuṣu gṛddhamānasaḥ |",
  "SA07n931:69": "kāmasukhamasukhato vimṛśan vijahāra tṛpta iva tatra sajjanaḥ ||34 ||",
  "SA07n931:70": "na parasya kaścidapaghātamapi ca saghṛṇo vyacintayat |",
  "SA07n931:71": "mātṛpitṛsutasuhṛtsadṛśaṃ sa dadarśa tatra hi parasparaṃ janaḥ ||35 ||",
  "SA07n931:72": "niyataṃ bhaviṣyati paratra bhavadapi ca bhūtamapyatho |",
  "SA07n931:73": "karmaphalamapi ca lokagatirniyateti darśanamavāpa sādhu ca ||36 ||",
  "SA07n931:74": "iti karmaṇā daśavidhena paramakuśalena bhūriṇā |",
  "SA07n931:75": "bhraṃśini śithilaguṇo'pi yuge vijahāra tatra munisaṃśrayājjanaḥ ||37 ||",
  "SA07n931:76": "na ca tatra kaścidupapattisukhamabhilalāṣa tairguṇaiḥ |",
  "SA07n931:77": "sarvamaśivamavagamya bhavaṃ bhavasaṃkṣayāya vavṛte na janmane ||38 ||",
  "SA07n931:78": "akathaṃkathā gṛhiṇa eva paramapariśuddhadṛṣṭayaḥ |",
  "SA07n931:79": "strotasi hi vavṛtire bahavo rajasaṃstanutvamapi cakrire pare ||39 ||",
  "SA07n931:80": "vavṛte'tra yo'pi viṣayeṣu vibhavasadṛśeṣu kaścana |",
  "SA07n931:81": "tyāgāvinayaniyamābhirato vijahāra so'pi na cacāla satpathāt ||40 ||",
  "SA07n931:82": "api ca svato'pi parato'pi na bhayamabhavanna daivataḥ |",
  "SA07n931:83": "tatra ca susukhasubhikṣaguṇairjahṛṣuḥ prajāḥ kṛtayuge manoriva ||41 ||",
  "SA07n931:84": "iti muditamanāmayaṃ nirāpat kururaghupūrupuropamaṃ puraṃ tat |",
  "SA07n931:85": "abhavadabhayadaiśike maharṣau viharati tatra śivāya vītarāge ||42 ||",
  "SA07n931:86": "saundaranande mahākāvye 'tathāgata-varṇana' nāma tṛtīya sarga samāpta |"
}