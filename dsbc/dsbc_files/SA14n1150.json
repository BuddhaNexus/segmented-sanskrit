{
  "SA14n1150:0": "yathādhimokṣadṛṣṭadharmalakṣaṇāṃ prajñāpāramitāṃ pratipravṛttasyādhimokṣamanaskārasya prathamadvitrinavāvasthānāṃ bhāvakabodhisattvasya yathākramamutsāhanāya pratyekaṃ navabhiḥ prakārairuttarottarābhinandanaṃ stutiḥ stobhaḥ praśaṃsā ca buddhādibhiḥ kriyata ityadhimokṣamanaskārānantaraṃ prathamaṃ stutimātrāṃ nirdiśannāha |",
  "SA14n1150:1": "atha khalu śakra ityādi |",
  "SA14n1150:2": "tyaktamuktāśayenāpratyākhyānādaparityajanīyā |",
  "SA14n1150:3": "bāhyodakādyupadravanirākaraṇādrakṣitavyā |",
  "SA14n1150:4": "ādhyātmikākṣarādibhraṃśadoṣāpanayanādgopāyitavyā |",
  "SA14n1150:5": "adhimuñcedityaparityāgabuddhyā svīkuryāt |",
  "SA14n1150:6": "ārthikayeti prayogataḥ |",
  "SA14n1150:7": "chandikāyeti āśayataḥ |",
  "SA14n1150:8": "dadyāditi granthārthasvabhāvāyāḥ phalena saha sarvasvadānāt |",
  "SA14n1150:9": "etadeva prayogamaulapṛṣṭhāvasthābhedena yathākramaṃ darśayannāha |",
  "SA14n1150:10": "upanāmayet |",
  "SA14n1150:11": "niryātayetparityajediti |",
  "SA14n1150:12": "deyadāyakapratigrāhakānupalabdhibhedādvā padatrayamuktam |",
  "SA14n1150:13": "tadvacanena pratipādayitumaha |",
  "SA14n1150:14": "tena hītyādi śarīramiti pratimādikam |",
  "SA14n1150:15": "tāvatkālikatvena dānāt saṃvibhajet |",
  "SA14n1150:16": "ayameva tayoriti |",
  "SA14n1150:17": "kṛpāpūrvakaṃ dānāśayasyādhikyena tayormadhye satkārādipuraḥsaraṃ tathāgataśarīra yo dadyāt so'",
  "SA14n1150:18": "yamevetyarthaḥ |",
  "SA14n1150:19": "tadvacanenedānīṃ pariharannāha |",
  "SA14n1150:20": "evameva kauśiketyādi |",
  "SA14n1150:21": "dvitīyāmāha |",
  "SA14n1150:22": "punaraparaṃ kauśiko yaḥ kulaputro vā kuladuhitā vā yatra yatretyādinā |",
  "SA14n1150:23": "paṭutaraśraddhendriyādiyogena pātrībhūtatvādbhājanībhūtā yatra magadhādau deśe sthitāḥ |",
  "SA14n1150:24": "tata ityagatvā dātuḥ pūrvoktātpudgalādityarthaḥ |",
  "SA14n1150:25": "tṛtīyāmāha |",
  "SA14n1150:26": "punaraparaṃ kauśika yaḥ kulaputro vā kuladuhitā vā ye jambūdvīpa ityādinā |",
  "SA14n1150:27": "grahaṇāya yatnakaraṇāt samādāpayet |",
  "SA14n1150:28": "gṛhītānāṃ sthirīkaraṇāt pratīṣṭhāpayet |",
  "SA14n1150:29": "ata ityasmādanantarārthakāriṇaḥ pudgalāt |",
  "SA14n1150:30": "akilāsitayetyanālasyena svayaṃ pratipattyanuṣṭhānāt sampādayet |",
  "SA14n1150:31": "kṛtotsāhatvādudyukto'",
  "SA14n1150:32": "mumityutpāditabodhicittaṃ samāsato granthārthaśikṣaṇādgrāhayedimāṃ prajñāpāramitāmiti pūrveṇa sambandhaḥ |",
  "SA14n1150:33": "ajñānasaṃśayamithyājñānayogena mūḍhaṃ prati samyagarthakathanāt sandarśayet |",
  "SA14n1150:34": "kauśīdyācchandikatāvyāsaṅgayogāt pramattaṃ kuśalārthaṃ pravartanāt samādāpayet |",
  "SA14n1150:35": "hīnādhimuktyaśaktātmasambhāvanākaukṛtyabhīrutāyogāt saṃlīnaṃ viśiṣṭavīryānuśaṃsakathanāt samuttejayet |",
  "SA14n1150:36": "aviparītasamādhisantuṣṭivīryapratipattiyogāt samyakpratipannaṃ bhūtaguṇābhinandanāt sampraharṣayet |",
  "SA14n1150:37": "vidheyatāpādanādevaṃ vācānuśāsanyā neṣyati |",
  "SA14n1150:38": "prajñāpāramitāṃ prāpayiṣyati |",
  "SA14n1150:39": "tatra ca samprajanyena samyagupalakṣaṇatayā layauddhatyadoṣāpanayanādyathākramaṃ vineṣyatyanuneṣyati |",
  "SA14n1150:40": "arthamiti phalamanuśaṃsam |",
  "SA14n1150:41": "evañcetyanantaroktakrameṇa |",
  "SA14n1150:42": "ajñānamithyājñānavigamāccitaṃ viśodhayiṣyati |",
  "SA14n1150:43": "saṃśayajñānanirākaraṇānnirvicikitsaṃ kariṣyati |",
  "SA14n1150:44": "ehi tvamiti āgaccha tvam |",
  "SA14n1150:45": "bodhisattvamārga iti |",
  "SA14n1150:46": "prajñāpāramitāyām |",
  "SA14n1150:47": "sannāhaprayogānivartanavīryabhedādyathākramaṃ śikṣamāṇaścaran vyāyacchamāna iti padatrayamuktam |",
  "SA14n1150:48": "upadhisaṃkṣaya iti |",
  "SA14n1150:49": "samalaskandhābhāve dharmakāya ityarthaḥ |",
  "SA14n1150:50": "tiṣṭhantu khalu punaḥ kauśika jambūdvīpe sarvasattvāḥ |",
  "SA14n1150:51": "tathā cāturmahādvīpake |",
  "SA14n1150:52": "sāhasre cūḍike |",
  "SA14n1150:53": "dvisāhasre madhyama iti hārakacatuṣṭayena yathāsaṃkhyaṃ caturthī pañcamī ṣaṣṭhī saptamī ca stutimātrā nirdiṣṭā |",
  "SA14n1150:54": "kintu sarvatra samādāpayet pratiṣṭhāpayeditiparyantanirdiṣṭapadānantaraṃ pūrvoktahārakāttat kiṃ manyasa ityādi yāvadbahutaraṃ puṇyaṃ prasavedityanuvartanīyam |",
  "SA14n1150:55": "aṣṭamīṃ stutimātrāmāha |",
  "SA14n1150:56": "tiṣṭhantu khalu punaḥ kauśika trisāhasramahāsāhasra ityādinā |",
  "SA14n1150:57": "ataḥ khalu punariti daśakuśalasamādāpituḥ pratiṣṭhāpayituśca sakāśādityarthaḥ |",
  "SA14n1150:58": "navamīṃ stutimātrāmāha |",
  "SA14n1150:59": "punaraparaṃ kauśiketyādinā |",
  "SA14n1150:60": "yāvadgaṅgānadīvālukopamatrisāhasramahāsāhasralokadhātusattvānāñcaturdhyāneṣu pratiṣṭhāpayituradhikapuṇyapratipādanena |",
  "SA14n1150:61": "prathamāṃ stobhamātrāmāha |",
  "SA14n1150:62": "punaraparaṃ kauśika yāvanto jambūdvīpa ityādinā |",
  "SA14n1150:63": "cāturmahādvīpake sāhasre dvisāhasre trisāhasre ca lokadhātau sarvasattvān dhyānāpramāṇārūpyasamāpattyabhijñāsu pratiṣṭhāpayediti hārakacatuṣṭayena yathākramaṃ dvitīyā tṛtīyā caturthī pañcamī stobhamātrā nirdiṣṭā |",
  "SA14n1150:64": "sarvatra ca hārakacatuṣṭaye pratiṣṭhāpayediti padānantaraṃ pūrvoktahārakāttat kiṃ manyasa ityārabhya yāvadbhūtakoṭiprabhāvanatāyāmityetatparyantamanuvartanīyam |",
  "SA14n1150:65": "ṣaṣṭhīṃ stobhamātrāmāha |",
  "SA14n1150:66": "tiṣṭhantu khalu punaḥ kauśika trisāhasramahāsāhasralokadhātāvityādinā |",
  "SA14n1150:67": "saptamīṃ stobhamātrāmāha |",
  "SA14n1150:68": "punaraparaṃ kauśika ya ityādinā aṣṭamīṃ stobhamātrāmāha |",
  "SA14n1150:69": "punaraparamityādinā |",
  "SA14n1150:70": "arthāvabodhanipuṇatvādarthakuśalaḥ |",
  "SA14n1150:71": "yaḥ pratītyasamutpādaḥ śūnyatā saiva te matā |",
  "SA14n1150:72": "dharmadhātuvinirmukto yasmāddharmo na vidyate ||",
  "SA14n1150:73": "iti vacanāt pratīyamānapadārtha eva hi prajñāpāramitā kasmādupadiśyata ityabhiprāyavānāha |",
  "SA14n1150:74": "iyamapi bhagavan prajñāpāramitopadeṣṭavyeti |",
  "SA14n1150:75": "padārthasvabhāvaśūnyatānabhijñasya deśyata ityāha |",
  "SA14n1150:76": "iyamapītyādi |",
  "SA14n1150:77": "nanu padārthapratipattau tatra svabhāvaśūnyatā'",
  "SA14n1150:78": "pratipattiḥ kathamiti |",
  "SA14n1150:79": "tatkasya hetorityāśaṅkyāha |",
  "SA14n1150:80": "utpatsyate hītyādi |",
  "SA14n1150:81": "etaduktam |",
  "SA14n1150:82": "\"yasmādanāgate kāle sādṛśyārthena prajñāpāramitā prativarṇikotpatsyate'",
  "SA14n1150:83": "tastāṃ śrutvā mithyāśāstrābhyāsena pracchāditapratīyamānapadārthamāyopamasvabhāvāvabodhādanuttarabodhyarthī bodhisattvastāṃ samyakprajñāpāramitāmanavabudhyamāno'",
  "SA14n1150:84": "bhimatārthabhraṃśānmā vinaṣṭo bhaviṣyati |",
  "SA14n1150:85": "tasmāddeśyata iti |",
  "SA14n1150:86": "kiṃ hetukā kiṃ svarūpā ca sā yena taddhetusvabhāvaparityāgāt parihrīyata ityāha |",
  "SA14n1150:87": "kathamityādi |",
  "SA14n1150:88": "prajñāpāramitā prativarṇiketi |",
  "SA14n1150:89": "prakrāntārthatiraskāro yā cārthāntarakalpanā |",
  "SA14n1150:90": "prajñāpāramitāyāṃ hi proktā sā prativarṇikā ||",
  "SA14n1150:91": "ityācāryadiṅnāgaḥ |",
  "SA14n1150:92": "eke bhikṣava |",
  "SA14n1150:93": "iti mahāyānikā eva vijñānavādina ityarthaḥ |",
  "SA14n1150:94": "ekānekasvabhāvavirahānniḥsvabhāvatvenānabhyastasaviṣayapadvijñānakāyasvabhāvatvenābhāvitakāyāḥ |",
  "SA14n1150:95": "tadeva kathayannāha |",
  "SA14n1150:96": "abhāvitaśīlā ityādi |",
  "SA14n1150:97": "etacca padatrayamadhiśīlādhicittādhiprajñāśikṣātrayavaikalyādyathākramamuktam |",
  "SA14n1150:98": "etatsamarthanārthamāha |",
  "SA14n1150:99": "duḥprajñā ityādi |",
  "SA14n1150:100": "yasmādajñānayogena duḥprajñāḥsaṃśayajñānādeḍamūkajātīyā mithyājñānāt prajñāprahīṇāḥ |",
  "SA14n1150:101": "rūpavināśo rūpānityateti |",
  "SA14n1150:102": "rūpasya kalpitasyābhāvo vināśo rūpānityatā |",
  "SA14n1150:103": "vikalpasya rūpasya kṣaṇādūrdhvamanavasthānaṃ vināśo rūpānityatā |",
  "SA14n1150:104": "dharmatātmakasya ca rūpasya kalpitarūparahitatā vināśo rūpānityatā prajñāpāramitā ityupadekṣyanti |",
  "SA14n1150:105": "arthatrayañcaitadāvṛttinyāyena draṣṭavyam |",
  "SA14n1150:106": "mithyājñānopahatatvenātmānamutkarṣayantītyāha |",
  "SA14n1150:107": "evañcopadekṣyanti |",
  "SA14n1150:108": "ya evaṃ gaveṣayiṣyati sa prajñāpāramitāyāñcariṣyatīti |",
  "SA14n1150:109": "yathoktena ca nirdeśena dharmadharmiṇoranirākaraṇe viparyastabhāvābhiniveśānna muktirityabhiprāyavānāha |",
  "SA14n1150:110": "na khalu punaḥ kauśika rūpavināśo rūpānityatā draṣṭavyetyādi |",
  "SA14n1150:111": "api tu rūpādīnāṃ māyopamasvabhāvataiva prajñāpāramitā |",
  "SA14n1150:112": "bhāvābhāvādiviparyāsābhiniveśamūlasya savāsanakleśajñeyāvaraṇasya samyak prahāṇahetutvena tathāgatatvapadaprāpaṇāt pratipattavyeti matiḥ |",
  "SA14n1150:113": "navamīṃ stobhamātrāmāha |",
  "SA14n1150:114": "punaraparaṃ kauśika yāvanta ityārabhya yāvadgaṅgānadīvālukopamalokadhātupratiṣṭhitasattvadhātusrotaāpattiphalapratiṣṭhāpanakāriṇaḥ sakāśādbahutarapuṇyaprasavatvapratipādanena |",
  "SA14n1150:115": "nanu srotaāpattiphale pratiṣṭhāpanamanāśrave dhātau vyavasthāpanam |",
  "SA14n1150:116": "śraddhādipūrvakaṃ prajñāpāramitāpustakadānaṃ tatsandarśanādikañca sāśravaṃ tat kathaṃ pūrvakārthakāriṇaḥ sakāśāduttarārthakāriṇo bahutaraṃ puṇyamiti |",
  "SA14n1150:117": "tatkasya hetorityāśaṅkyāha |",
  "SA14n1150:118": "ato hi kauśika śrotaāpattiphalamityādi |",
  "SA14n1150:119": "etaduktam |",
  "SA14n1150:120": "yasmādvipulavimalānantaguṇarāśitathāgatatvādisarvāryadharmāṇāṃ jinajananyā hetutvena sutarāmeva śrotaāpattiphalamataḥ prajñāpāramitātaḥ sambhavati |",
  "SA14n1150:121": "tasmādasyāḥ pustakadānādinā'",
  "SA14n1150:122": "vikalakāraṇasvabhāvatvāt śrotaāpattiphalasyānyasya ca prativiśiṣṭasvabhāvasya buddhatvāderdānādbahutaraṃ puṇyaṃ prasavati |",
  "SA14n1150:123": "prathamāṃ praśaṃsāmātrāmāha |",
  "SA14n1150:124": "punaraparaṃ kauśika yo hi kaścideva kulaputro vā kuladuhitā vā yāvanto jambūdvīpe sattvāstān sarvān sakṛdāgāmiphale pratiṣṭhāpayedityādinā |",
  "SA14n1150:125": "pūrvavat tatkasya hetorityāśaṅkya tathaiva pariharannāha |",
  "SA14n1150:126": "ato hi kauśika sakṛdāgāmītyādi |",
  "SA14n1150:127": "dvitīyāmāha |",
  "SA14n1150:128": "punaraparaṃ kauśika yo hi kaścideva kulaputro vā kuladuhitā vā yāvanto jambūdvīpe sattvāstān sarvānanāgāmiphale pratiṣṭhāpayedityādinā |",
  "SA14n1150:129": "pūrvoktābhiprāyeṇa tatkasya hetorityāśaṅkya tathaiva pariharannāha |",
  "SA14n1150:130": "ato hi kauśika anāgāmītyādi |",
  "SA14n1150:131": "tṛtīyāmāha |",
  "SA14n1150:132": "punaraparaṃ kauśika yaḥ kaścideva kulaputro vā kuladuhitā vā yāvanto jambūdvīpe sattvāstān sarvānarhatve pratiṣṭhāpayedityādinā |",
  "SA14n1150:133": "yathāvihitaprakāreṇa tatkasya hetorityāśaṅkya pūrvavadāha |",
  "SA14n1150:134": "ato hi kauśikārhatvamityādi |",
  "SA14n1150:135": "caturthīmāha |",
  "SA14n1150:136": "punaraparaṃ kauśika yāvanto jambūdvīpe sattvāstān sarvān kaścideva kulaputro vā kuladuhitā vā pratyekabuddhatve pratiṣṭhāpayedityādinā |",
  "SA14n1150:137": "yathoditavidhinā tatkasya hetorityāśaṅkya tathaivāha |",
  "SA14n1150:138": "ato hi kauśika pratyekabuddhatvamityādi |",
  "SA14n1150:139": "pañcamīmāha |",
  "SA14n1150:140": "punaraparaṃ kauśika yāvantā jambūdvīpe sattvāsteṣāmapi sarveṣāmityādinā |",
  "SA14n1150:141": "upanāmayediti dadyāt |",
  "SA14n1150:142": "kenāśayenetyāha |",
  "SA14n1150:143": "atraiva prajñāpāramitāyāmityādi |",
  "SA14n1150:144": "prayogamārgeṇa prajñāpāramitāṃ bhāvayan darśanamārgeṇa bṛddhiṃ bhāvanāmārgeṇa virūḍhiṃ bodhisattvaviśeṣamārgeṇa vipulatāṃ gatastathāgatabhūmau paripūrayiṣyati |",
  "SA14n1150:145": "buddhadharmānityarthabhedo vācyaḥ |",
  "SA14n1150:146": "tasmāt paurvakāditi yaḥ kaścidbodhau cittamutpādayet |",
  "SA14n1150:147": "yaścānyo bodhicittamutpādya pustakaṃ dadyāttataḥ pudgaladvayādityarthaḥ |",
  "SA14n1150:148": "nanu bodhicittotpādanapūrvakaṃ pustakadāturadhikārthakāriṇaḥ sakāśāt kevalapustakamātradātuḥ kathaṃ puṇyamahattvamiti |",
  "SA14n1150:149": "tatkasya hetorityāśaṅkyāha |",
  "SA14n1150:150": "niyatameṣa ityādi |",
  "SA14n1150:151": "niyatamavaśyameṣo'",
  "SA14n1150:152": "vinivartanīya ityarthaḥ |",
  "SA14n1150:153": "etaduktam |",
  "SA14n1150:154": "\"yasmādavaivartiko bodhisattvo niyatamabhisambudhya sattvānāṃ duḥkhāntakāritvena viśiṣṭaṃ puṇyakṣetramatastasyaiva pustakadāturbahutaraṃ puṇyaṃ na tu bodhicittotpādanapūrvakamaniyatagotrapudgalāya pustakadāturi\"ti |",
  "SA14n1150:155": "ṣaṣṭhīmāha |",
  "SA14n1150:156": "tiṣṭhatu khalu punaḥ kauśika jambūdvīpakānāmityādinā |",
  "SA14n1150:157": "etaddhārakānte'",
  "SA14n1150:158": "nuttarāyāṃ samyaksambodhau cittamutpādayedityanantaraṃ yaścānyaḥ kaścit kauśika kulaputro vā kuladuhitetyādigranthaḥ pūrvokta evānuvartanīyaḥ |",
  "SA14n1150:159": "saptamīmāha |",
  "SA14n1150:160": "tiṣṭhatu khalu punaḥ kauśika cāturmahādvīpake lokadhātāvityādinā tathaivātra hārakānte grantho'",
  "SA14n1150:161": "nuvartanīyaḥ |",
  "SA14n1150:162": "aṣṭamīmāha |",
  "SA14n1150:163": "tiṣṭhatu khalu punaḥ kauśika sāhasracūḍikāyāṃ lokadhātāvityādinā |",
  "SA14n1150:164": "bhūyasyā mātrayeti |",
  "SA14n1150:165": "adhikena prakāreṇetyarthaḥ |",
  "SA14n1150:166": "tatkasya hetorityatrāpi praśnaparihārārthaḥ pūrvavat vācyaḥ |",
  "SA14n1150:167": "navamāṃ praśaṃsāmātrāmāha |",
  "SA14n1150:168": "punaraparaṃ kauśika yāvanto jambūdvīpe sattvāste sarva ityādinā |",
  "SA14n1150:169": "na kevalamabhisambudhyānyeṣāmarthakaraṇāt |",
  "SA14n1150:170": "kṣiprābhijñaṃ bodhisattvamavavadato'",
  "SA14n1150:171": "nuśāsataśca bahutaraṃ puṇyaṃ kiṃ tarhyanabhisambudhyāpīti pratipādayannāha |",
  "SA14n1150:172": "yathā yathā bhagavannityādi |",
  "SA14n1150:173": "tatra cīvaraṃ vastraṃ |",
  "SA14n1150:174": "piṇḍapāto maṇḍakādi |",
  "SA14n1150:175": "śayanaṃ tūlikādi |",
  "SA14n1150:176": "āsanaṃ daṇḍāsanādi |",
  "SA14n1150:177": "vyādhibhirupahataṃ glānaṃ pratyeti gacchati |",
  "SA14n1150:178": "yuktarūpaṃ bhaiṣajyaṃ harītakyādi |",
  "SA14n1150:179": "pariskāraḥ khallakādi tān kārān kṛtāniti |",
  "SA14n1150:180": "cīvarādīn dattānityarthaḥ |",
  "SA14n1150:181": "sandṛṣṭaphaladānasāmarthyānmahāphalān karoti |",
  "SA14n1150:182": "janmāntare phaladānānmāhānuśaṃsān karotīti pūrveṇa sambandhaḥ |",
  "SA14n1150:183": "tathāgatānāṃ bodhisattvānāñca paramadakṣiṇīyatvena nirviśiṣṭatvāditi bhāvaḥ |",
  "SA14n1150:184": "kuta etaditi cet |",
  "SA14n1150:185": "yasmāccundasya karmakāraputrasya piṇḍapātaṃ paribhujya parinirvāṇākāla samaye bhagavataivoktamāgame |",
  "SA14n1150:186": "\"mā haitannimittaṃ cundasya karmakāraputrasya vipratisāro'bhūt |",
  "SA14n1150:187": "sa tvayānanda cundasya karmakāraputrasya prativinodayitavyaḥ |",
  "SA14n1150:188": "evañca sa vaktavyaḥ |",
  "SA14n1150:189": "yañca piṇḍapātaṃ paribhujya tathāgatottarāṃ samyaksambodhimabhisambuddhaḥ yañca piṇḍapātaṃ paribhujya nirupadhiśeṣe nirvāṇadhātau parinirvṛtaḥ |",
  "SA14n1150:190": "dvāvimau piṇḍapātāvasamasamaphalau |",
  "SA14n1150:191": "asamasamavipākāvi\"ti |",
  "SA14n1150:192": "tulyaphalapratipādanāttayoḥ samadakṣiṇīyatvamāveditamiti |",
  "SA14n1150:193": "nanu bhāvanābhyāsādāsannībhāve sati kathamavavādānuśāsanībhyāmāsannībhāvo nirdiśyata iti |",
  "SA14n1150:194": "tatkasya hetorityāśaṅkyāha |",
  "SA14n1150:195": "evaṃ hyetadbhagavannityādi |",
  "SA14n1150:196": "evaṃ manyate |",
  "SA14n1150:197": "pratītyasamutpādadharmataiṣā yasmādavavādānuśāsanībhyāṃ viśiṣṭakṣaṇotpādādāsannībhāvo bhavati |",
  "SA14n1150:198": "bhāvanābalāttu nitarāmeveti |",
  "SA14n1150:199": "\"bodhisattvotsāhadātṝṇāṃ sādhu sādhviti sādhukāradānena stutastobhitapraśaṃsārthamupasaṃharatī\"",
  "SA14n1150:200": "tyāryavimuktisenaḥ |",
  "SA14n1150:201": "kṣipratarāsannībhāvakathanādutsāhaṃ dadāsi |",
  "SA14n1150:202": "avavādamukhenānugṛhṇīṣe |",
  "SA14n1150:203": "anuśāsanīdvāreṇānuparivārayasi |",
  "SA14n1150:204": "kathamanyasyotsāhavardhanenānyasyānugraha iti |",
  "SA14n1150:205": "tatkasya hetorityāṅkyāha |",
  "SA14n1150:206": "ataḥ prasūtā hītyādi |",
  "SA14n1150:207": "etaduktam \"",
  "SA14n1150:208": "yasmādanuttarasamyaksambodhicittotsāhavardhanena niṣpadyate bodhisattvānāṃ mahāsattvānāñjagadarthakārikā'",
  "SA14n1150:209": "nuttarasamyaksambodhistasmādeṣāmutsāhavardhanāt sattvānāmanugraha\"iti |",
  "SA14n1150:210": "etadeva vyatirekamukhena kathayannāha |",
  "SA14n1150:211": "yadi hītyādi |",
  "SA14n1150:212": "nābhisambudhyeran |",
  "SA14n1150:213": "ato na sattvārthaṃ kuryāditi śeṣaḥ |",
  "SA14n1150:214": "anvayamukhena cāha |",
  "SA14n1150:215": "yasmāttarhītyādinā |",
  "SA14n1150:216": "abhisambudhyante tasmājjagadarthakāriṇa iti matiḥ |",
  "SA14n1150:217": "tatra te stutyādaya uttarottarapuṇyamahattvasya pratipādanāttatsvabhāvatvena nirdiṣṭā yathābhūtārthādhigamamātralakṣaṇā nārthavādādirūpā yathoktaprabhedā eva pratipattavyāḥ |",
  "SA14n1150:218": "tathā coktam |",
  "SA14n1150:219": "stutiḥ stobhaḥ praśaṃsā ca prajñāpāramitāṃ prati |",
  "SA14n1150:220": "adhimokṣasya mātrāṇāṃ navakaistribhiriṣyate ||20 || iti",
  "SA14n1150:221": "evañca kṛtvā tatra tatra sūtrāntare nidāneṣu yaduktaṃ sarvabodhisattvairmahāsattvaiḥ sarvabuddhastutastobhitapraśastaiḥ sārdhaṃ bhagavān viharatīti tadupapannaṃ bhavati |",
  "SA14n1150:222": "abhisamayālaṅkārālokāyāṃ prajñāpāramitāvyākhyāyāṃ puṇyaparyāyaparivarto nāma pañcamaḥ |"
}