{
    "1232:0": "hetubinduḥ",
    "1232:1": "namo buddhāya |",
    "1232:2": "(1. 1)parokṣārthapratipatteranumānāśrayatvādeva tad vyutpādanārtha saṃkṣepata idamārabhyate-",
    "1232:3": "pakṣadharmastadaṃśena vyāpto hetustridhaiva saḥ |",
    "1232:4": "avinābhāvaniyamād hetvābhāsāstato'pare ||",
    "1232:5": "(1.2) pakṣo dharmī,",
    "1232:6": "avayave samudāyopacārāt |",
    "1232:7": "prayojanābhāvādanupacāra iti cet |",
    "1232:8": "na |",
    "1232:9": "sarvadharmidharmapratiṣedhārthatvādupacārasya |",
    "1232:10": "evaṃ hi cākṣuṣatvādi parihṛtaṃ bhavati |",
    "1232:11": "dharmavacanenāpi parāśrayatvād dharmasya dharmyāśrayasiddhau pratyāsatteḥ sādhyadharmiṇa eva siddhiriti cet |",
    "1232:12": "na |",
    "1232:13": "pratyāsatteḥ dṛṣṭāntadharmiṇo'pi |",
    "1232:14": "siddhe tadaṃśavyāptyā dṛṣṭāntadharmiṇi sattve punardharmiṇo vacanaṃ dṛṣṭāntadharmiṇa eva yo dharmaḥ sa heturiti niyamārthamāśaṃkyeta |",
    "1232:15": "dṛṣṭaṃ sajātīya eva sattvam ityavadhāraṇena sādhyābhāve siddhe'pi vyatireke sādhyābhāve asattvavacanam,",
    "1232:16": "tathehāpi tadaṃśavyāptivacanāt siddhe'pi dṛṣṭāntadharmiṇi sattve tatraiva bhāvaniyamārtha dharmivacanamāśaṃkyeta |",
    "1232:17": "tasmāt sāmarthyād arthapratītāvapi upacāramātrāt samānanirdeśāt pratipattigauravaṃ ca parihṛtaṃ bhavati |",
    "1232:18": "(1.3) pakṣasya dharmatve tadviśeṣaṇāpekṣasyānyatrānanuvṛtterasādhāraṇateti cet |",
    "1232:19": "na |",
    "1232:20": "ayogavyavacchedena viśeṣaṇāt |",
    "1232:21": "yathā caitro dhanurdhara iti |",
    "1232:22": "nānyayogavyavacchedena |",
    "1232:23": "yathā pārtho dhanurdhara iti |",
    "1232:24": "tadaṃśastadharmaḥ |",
    "1232:25": "(1.4) tasya vyāptirhi vyāpakasya tatra bhāva eva |",
    "1232:26": "vyāpyasya vā tatraiva bhāvaḥ |",
    "1232:27": "etena anvayo vyatireko vā pakṣadharmaśca yathāsvaṃ pramāṇena niścita uktaḥ |",
    "1232:28": "sarvatra hetau sādhyavaidharmye vyāptyasiddhervyāpakānivṛttau nivṛttyabhāvādvā |",
    "1232:29": "anvayavyatirekāniścayābhyāṃ hi taddharmavyāptiniścayaḥ |",
    "1232:30": "(1.5) tatra pakṣadharmasya sādhyadharmiṇi pratyakṣato'numānato vā prasiddhiḥ |",
    "1232:31": "tathā pradeśe dhūmasya,",
    "1232:32": "śabde vā kṛtakatvasya |",
    "1232:33": "sadhūmaṃ hi pradeśamarthāntaraviviktarūpamasādhāraṇātmanā dṛṣṭavataḥ smārtaṃ yathādṛṣṭabheda viṣayaṃ liṅgajñānamutpadyate |",
    "1232:34": "tatra yadādyamasādhāraṇaviṣayaṃ darśanaṃ tadeva pramāṇam |",
    "1232:35": "(1.6) tasmiṃstathābhūte darśanena dṛṣṭesati sa yena yenāsādhāraṇastadasādhāraṇatāṃ tato bhedamabhilapantī atadvayāvṛtiviṣayā smṛtirutpatrā pratyakṣabalena na pramāṇam |",
    "1232:36": "yathādṛṣṭākāragrahaṇāt,",
    "1232:37": "prāgasādhāraṇaṃ dṛṣṭvā asādhāraṇa ityabhilapataḥ apūrvārthādhigamābhāvāt,",
    "1232:38": "arthakriyāsādhanasya ālocanājñānena darśanācca |",
    "1232:39": "adṛṣṭasya punastatsādhanasya vikalpenāpratipatteranumānavat |",
    "1232:40": "arthakriyārthī hi sarvaḥ prekṣāvān pramāṇamapramāṇaṃ vā'nveṣate |",
    "1232:41": "na ca sāmānyaṃ svalakṣaṇapratipatterūrdhvaṃ tatsāmarthyotpatravikalpavijñānagrāhyaṃ kāñcidarthakriyāmupakalpayati |",
    "1232:42": "yathā nīlaṃ dṛṣṭvā nīlamiti jñāne |",
    "1232:43": "tadeva hi nīlasvalakṣaṇaṃ tathāvidhasādhyārthakriyākāri |",
    "1232:44": "tacca tenātmanā dṛṣṭameva ālocanāpratyayena |",
    "1232:45": "na ca tatsvalakṣaṇagrahaṇottarakālabhāvino nīlavikalpasya viṣayeṇa nīlasādhyārthakriyā kriyate |",
    "1232:46": "(1.7) tasmāt anadhigatārthaviṣayaṃ pramāṇam ityapi anadhigate svalakṣaṇe iti viśeṣaṇīyam |",
    "1232:47": "adhigate tu svalakṣaṇe tatsāmarthyajanmā vikalpastadanukārī kāryatastadviṣayatvāt smṛtireva,",
    "1232:48": "na pramāṇam,",
    "1232:49": "anadhigatavasturūpasyānadhigateḥ |",
    "1232:50": "vastvadhiṣṭhānatvāt pramāṇavyavasthāyāḥ |",
    "1232:51": "arthakriyāyogyaviṣayatvāt tadarthināṃ pravṛtteḥ |",
    "1232:52": "arthakriyāyogyalakṣaṇaṃ hi vastu |",
    "1232:53": "tato'pi vikalpāt vastunyeva tadadhyavasāyena puruṣasya pravṛtteḥ |",
    "1232:54": "pravṛttau pratyakṣeṇābhinnayogakṣematvāt |",
    "1232:55": "pūrvapratyakṣakṣaṇena abhinnayogakṣematvāduttareṣāṃ kvacidaprāmāṇyaprasaṅga iti cet |",
    "1232:56": "na |",
    "1232:57": "kṣaṇaviśeṣasādhyārthavāñcāyāṃ nānāyogakṣematvāt |",
    "1232:58": "sādhāraṇe hi kārye na teṣāṃ sāmarthyabhedaḥ |",
    "1232:59": "aparāparadhūmapramitasatrikṛṣṭāgniṣu iva anumānajñānānāmagnimātrasādhye'rthe |",
    "1232:60": "etena dharmidharmaliṅgādivikalpasya pramāṇapṛṣṭhabhāvinaḥ prāmāṇyaṃ pratyuktam |",
    "1232:61": "(1.8) anvayaniścayo'pi svabhāvahetau sādhyadharmasya vastutastadbhāvatayā sādhanadharmabhāvamātrānubandhasiddhiḥ |",
    "1232:62": "sā hi sādhyaviparyaye hetorbādhaka- pramāṇa-vṛttiḥ |",
    "1232:63": "yathā sat tat kṣaṇikameva,",
    "1232:64": "akṣaṇikatve'-rthakriyā virodhāt tallakṣaṇaṃ vastutvaṃ hīyate |",
    "1232:65": "kāryahetau kāryakāraṇabhāvasiddhiḥ |",
    "1232:66": "yathedamasyopalambhe upalabdhilakṣaṇaprāptamanupalabdhamupalabhyate,",
    "1232:67": "satsu apyanyeṣu hetuṣu asyābhāve na bhavatīti yastadbhāve bhāvastadabhāve'bhāvaśca pratyakṣānupalambhasādhanaḥ kāryakāraṇabhāvaḥ tasya siddhiḥ |",
    "1232:68": "kāryakāraṇabhāva eva hyarthāntarasya evaṃ syāt- yatra dhūmastatrāvaśyamagniriti,",
    "1232:69": "agnibhāva eva hi bhāvo dhūmasya tatkāryatvamiti |",
    "1232:70": "anupalabdhāvapi anvayaniścayaḥ asadvayavahārasyopalabdhilakṣaṇaprāptasyānupalabdhimātravṛtti sādhanaṃ,",
    "1232:71": "nimittāntarābhāvopadarśanāt |",
    "1232:72": "(1.9) vyatirekaniścayo'pi kāryasvabhāvahetvoḥ kāraṇavyāpakānupalabdhibhyāṃ dṛśyaviṣayābhyāṃ kāryakāraṇavyāpyavyāpakabhāvasiddhau satyāṃ sādhyābhāve'bhāvasiddhiruddiṣṭa viṣayasyābhāvopadarśane |",
    "1232:73": "anupalabdhilakṣaṇaprāptasyānyathā kvacidabhāvāsiddheḥ |",
    "1232:74": "anuddiṣṭaviṣayaṃ sādhyābhāve hetvabhāvakhyāpanaṃ pratibandhamātrasiddhau sidhyatīti na tatra vyatireka- sādhane anupalabdhyoḥ dṛśyaviṣayatāviśeṣaṇamapekṣyate |",
    "1232:75": "vyatirekāniścayo'nupalabdhāvupalabdhilakṣaṇaprāptāt sato'nupalambhābhāvadarśanam |",
    "1232:76": "(1.10) etallakṣaṇaḥ tridhaiva saḥ hetustriprakāra eva |",
    "1232:77": "svabhāvaḥ kāryamanupalabdhiśceti |",
    "1232:78": "yathā anitye kasmiṃścitsādhye sattvamiti |",
    "1232:79": "agnimati pradeśe dhūma iti |",
    "1232:80": "abhāve ca upalabdhilakṣaṇaprāptasyānupalabdhiriti |",
    "1232:81": "atraiva trividhahetāvavinābhāvasya niyamāt |",
    "1232:82": "pakṣadharmasya yathoktā vyāptiravinābhāvaḥ |",
    "1232:83": "na sa trividhāddhetoranyatrāstītyatraiva niyata ucyate |",
    "1232:84": "(2.1) tatra sādhanadharmabhāvamātrānvayini sādhyadharme svabhāvo hetuḥ |",
    "1232:85": "aparāparavyāvṛttibhedena dharmabhede satyapi vastutaḥ liṅgasvabhāva eva |",
    "1232:86": "hetusvabhāve sādhyadharme'nvayavyabhicārābhāvāt lakṣaṇe tanmātrānvayeneti viśeṣaṇaṃ paramatāpekṣam |",
    "1232:87": "pare hi arthāntaranimittamatadbhāvamātrānvayinamapi svabhāvamiccanti |",
    "1232:88": "tena ca viśeṣaṇena tathavidhasya atatsvabhāvatāṃ tasmin sādhye hetorvyabhicāraṃ cāha |",
    "1232:89": "yathā hetumati vināśe kṛtakatvasya |",
    "1232:90": "(2.2) tasya dvidhā prayogaḥ |",
    "1232:91": "sādharmyeṇaikaḥ vaidharmyeṇāparaḥ |",
    "1232:92": "yathā yat sat tat sarvaṃ kṣaṇikam |",
    "1232:93": "yathā ghaṭādayaḥ |",
    "1232:94": "saṃśca śabdaḥ iti |",
    "1232:95": "tathā, kṣaṇikatvābhāve sattvābhāvaḥ saṃśca śabda iti |",
    "1232:96": "sarvopasaṃhāreṇa vyāptipradarśanalakṣaṇau sādharmyavaidharmyaprayogāvuktau |",
    "1232:97": "(2.3) atra pakṣadharmasambandhavacanamātrasāmarthyādeva pratijñārthasya pratīteḥ na pratijñāyāḥ prayoga upadarśitaḥ |",
    "1232:98": "apradarśite prameye kathaṃ tatpratītiriti cet |",
    "1232:99": "svayaṃ pratipattau prameyasya ka upadarśayitā?",
    "1232:100": "pradeśasthaṃ dhūmamupalabdhavataḥ tasyāgninā vyāpteḥ smaraṇe tatsāmarthyādeva agniratra iti pratijñārthapratītirbhavati |",
    "1232:101": "na ca tatra kaścit agniratreti asmai nivedayati |",
    "1232:102": "nāpi svayamapi prāgeva pratipadyate kiñcit,",
    "1232:103": "pramāṇamantareṇaivaṃ pratīteḥ nimittābhāvāt pratītau liṅgasya vaiyarthyam |",
    "1232:104": "svayamevākasmāt agniratreti vyavasthāpya tatpratipattaye paścālliṅgamanusaratīti ko'yaṃ pratipatteḥ kramaḥ?",
    "1232:105": "pareṇāpi taducyamānaṃ plavata eva upayogābhāvāt |",
    "1232:106": "viṣayopadarśanamupayoga iti cet,",
    "1232:107": "tenaiva tāvaddarśyamānena ko'rthaḥ?",
    "1232:108": "yadi pratītiranyathā na syāttadā sarvaṃ śobheta |",
    "1232:109": "tasmādeṣa svayaṃpratītau kenacid viṣayopasthāpakena vināpi pratiyan asmān kāryiṇo dṛṣṭvā parvabrāhmaṇa iva vyaktaṃ mūlyaṃ mṛgayate |",
    "1232:110": "asmadvacanādapi svayaṃ siddhameva liṅgamanusṛtya sādhyaṃ pratyetīti ko'nayoravasthayorviśeṣaḥ?",
    "1232:111": "dṛṣṭā ca pakṣadharmasambandhavacanamātrāt sādharmyavat - prayogādeḥ pratijñāvacanamantareṇāpi pratītiriti kastasyopayogaḥ?",
    "1232:112": "svaniścayavadanyeṣāmapi niścayotpādanāya sādhanamucyate |",
    "1232:113": "tatra svayaṃ prameyopadarśanena vināpi pratipadya paraṃ pratipādayatrapūrva kramamāśrayate iti kimatra kāraṇam?",
    "1232:114": "tasmātra prameyasya vacanena kiñcitprayojanamanyathāpi pratipatterutpatteḥ |",
    "1232:115": "(2.4) etenopanayanigamanādikamapi pratyuktam |",
    "1232:116": "etāvataiva sādhyapratīterbhāvāt |",
    "1232:117": "ḍiṇḍikarāgaṃ parityajyākṣiṇī nimīlya cintaya tāvat kimiyatā pratītiḥ syātra veti |",
    "1232:118": "bhāve kiṃ prapañcamālayā?",
    "1232:119": "iti iyāneva sādhanavākye prayogo jyāyān |",
    "1232:120": "(2.5) atra pūrvaṃ hetuḥ prayoktavyaḥ paścād dṛṣṭānta iti kramaniyamo'pi na kaścit |",
    "1232:121": "sarvathā gamakatvāt |",
    "1232:122": "(2.6) sambandhavacane'pi nārthabhedo'pi kaścit |",
    "1232:123": "ubhayathā'pi tadbhāvasyaiva khyāpanāt |",
    "1232:124": "nahi atatsvabhāvasya bhāve ekāntenānyasya bhāvaḥ kṛtakatvasya bhāve prayatnānantarīyakatvavat |",
    "1232:125": "kāryasyāpi atatsvabhāvasyābhāve na tannivṛttiḥ,",
    "1232:126": "yathā'nayoreva naikanivṛttāvanyanivṛttiḥ |",
    "1232:127": "tasmādanvayavyatirekayoryathālakṣaṇameko'pi prayokto dvitīyamākṣipatīti naikatraṃ sādhanavākye dvayoḥ prayogaḥ iṣyate vaiyarthyāt |",
    "1232:128": "tatsvabhāvatayā'nvayasiddhau tadabhāve'bhāvo'pi sidhyatyeva |",
    "1232:129": "tathā siddhau cānvayasyāpi siddheriti |",
    "1232:130": "tadabhāva eva hetorabhāvakhyātiryathā syāt nānyatra vipakṣe viruddhe vā iti niyamakhyāpanārtho'pi vyatirekaprayogo na yuktaḥ ,",
    "1232:131": "anyaviruddhayorapi vipakṣatvāt |",
    "1232:132": "(2.7) kathamidam avagamyate sadavaśyaṃ naśvarasvabhāvamiti yena anvayavyatirekasambhava iti cet |",
    "1232:133": "vināśahetvayogāt |",
    "1232:134": "svabhāvata eva bhāvā naśvarāḥ naiṣāṃ svahetubhyo niṣpatrānāmanyato vināśotpattiḥ |",
    "1232:135": "tasyāsāmarthyāt |",
    "1232:136": "na hi vināśaheturbhāvasya svabhāvameva karoti tasya svahetubhyo nirvṛtteḥ |",
    "1232:137": "nāpi bhāvāntarameva,",
    "1232:138": "bhāvāntarakaraṇe bhāvasya tadavasthatvāt tathopalabdhyādiprasaṅgaḥ |",
    "1232:139": "nāpi svabhāvāntaramasyāvaraṇam tadavasthe tasminnāvaraṇāyogāt |",
    "1232:140": "nāpi vināśahetunā bhāvābhāvaḥ kriyate |",
    "1232:141": "abhāvasya vidhinā'nyatayopagame vyatirekāvyatireka vikalpānatikramāt |",
    "1232:142": "bhāvapratiṣedhakaraṇe na tasya kiñcidbhavati na bhavatyeva kevalamiti |",
    "1232:143": "evaṃ ca kartā na bhavatītyakarturahetutvamiti na vināśahetuḥ kaścit |",
    "1232:144": "(2.8 ) vaiyarthyācca |",
    "1232:145": "yadi svabhāvato naśvaraḥ svātmanyanavasthāyī bhāvaḥ tasya na kiñcinnāśakāraṇaiḥ |",
    "1232:146": "tatsvabhāvatayaiva svayaṃ nāśāt |",
    "1232:147": "yo hi yatsvabhāvaḥ sa svahetoreva utpadyamānaḥ tādṛśo bhavati,",
    "1232:148": "na punastadbhāve hetvantaramapekṣate |",
    "1232:149": "prakāśadravoṣṇakaṭhinadravyādivat |",
    "1232:150": "na hi prakāśādayastadātmāna utpannāḥ punaḥ prakāśādibhāve hetvantaramapekṣante |",
    "1232:151": "tadātmanastādātmyābhāve nairātmyaprasaṅgāt |",
    "1232:152": "tadvadasthitidharmā cet svabhāvato bhāvo niṣpanno na punastadātmatāyāṃ hetvantaramapekṣate |",
    "1232:153": "(2.9) bījādivadanekānta iti cet |",
    "1232:154": "syādetad bījādayo'ṅkurādijananasvabhāvā |",
    "1232:155": "api salilādi-hetvantarāpekṣaṇāt na kevalā janayanti |",
    "1232:156": "tadvad bhāvo'pi vināśe syādīt |",
    "1232:157": "na |",
    "1232:158": "tasvabhāvasya jananādajanakasya cātatsvabhāvatvāt |",
    "1232:159": "ata eva tayoravasthayorvastubhedo niśceyaḥ |",
    "1232:160": "bhāvānāṃ svabhāvānyathātvābhāvāt tatsvabhāvasya paścādiva prāgāpi jananaprasaṅgāt |",
    "1232:161": "tasmādyo'ntyo'vasthāviśeṣaḥ sa evāṅkurajananasvabhāvaḥ |",
    "1232:162": "pūrvabhāvinastu avasthāviśeṣā aṅkurakāraṇasya kāraṇāni iti nānekāntaḥ |",
    "1232:163": "kṣaṇikeṣu bhāveṣu aparāparotpatteraikyābhāvāt |",
    "1232:164": "(2.10) yadi te'ntyāḥ samarthāḥ kiṃ na janayanti pratyekamiti |",
    "1232:165": "janayantyeva nātrānyathābhāvaḥ svabhāsyāvaiparītyāt |",
    "1232:166": "nanu teṣu sahakāriṣu samarthasvabhāveṣu ko'parasyopayogaḥ ?",
    "1232:167": "na vai bhāvānāṃ kācit prekṣāpūrvakāritā yataḥ ayamasmāsvanyatamo'pi samarthaḥ kimasmābhiḥ kartavyam ityālocyāpare nivarteran |",
    "1232:168": "te nirabhiprāyavyāpārā eva svahetupariṇāmopanidhidharmāṇonopālambhamarhanti,",
    "1232:169": "tatprakṛteḥ |",
    "1232:170": "te samarthāḥ kiṃ nāparāparaṃ janayantīti cet |",
    "1232:171": "na, tatraiva sāmarthyāt tasyaivaikasya janane samarthā nānyasyeti nāparāparajananam |",
    "1232:172": "(2.11) bhinnasvabhāvebhyaścakṣurādibhyaḥ sahakāribhya ekakāryotpattau na kāraṇabhedāt kāryabhedaḥ syāditi cet |",
    "1232:173": "na |",
    "1232:174": "yathāsvaṃ svabhāvabhedena tadviśeṣopayogastadupayogaiḥ kāryasvabhāvaviśeṣāsaṅkarāt |",
    "1232:175": "yathā mṛtpiṇḍakulālasūtrā dibhyo bhavato ghaṭasya mṛtpiṇḍādamṛtsvabhāvebhyo vṛkṣādibhyo bhinnaḥ svabhāvaḥ kulālāttasyaiva mṛdātmanaḥ sataḥ saṃsthāviśeṣātmatayā tadanyebhyo bhinnaḥ sūtrāttasyaiva mṛtsaṃsthāna viśeṣātmanaḥ cakrādervibhaktaḥ svabhāvo bhavati |",
    "1232:176": "tadevaṃ na kulālānmṛtsvabhāvatāḥ,",
    "1232:177": "na mṛdaḥ saṃsthānaviśeṣaḥ |",
    "1232:178": "na ca tayoḥ śāktiviśeṣaviṣayabhede'pi tajjanitaviśeṣabhedasya kāryasya svabhāvena bhedaḥ mṛtsaṃsthānayoraparasparātmatayā saṃsthānamṛdrūpābhyāṃ tayorapratibhāsanaprasaṅgāt |",
    "1232:179": "(2.12) anyadeva saṃsthānaṃ guṇo mṛddravyāt tena bhinnasvabhāvaḥ kulālamṛtpiṇḍayorupayogaviśeṣa iti cet |",
    "1232:180": "uktamatra |",
    "1232:181": "api ca yadi saṃsthānaṃ bhinnaṃ mṛdaḥ kulālaḥ kiṃ na pṛthakkaroti?",
    "1232:182": "guṇasya dravyaparatantratvāt sa kathaṃ pṛthak kriyeta?",
    "1232:183": "tatsaṃsthānādhārātmakaṃ yadi svabhāvenaiva tad dravyam,",
    "1232:184": "tatsaṃsthānaṃ vā tadādheyātmakaṃ,",
    "1232:185": "tadā kimiti kulālavyāpāramapekṣate iti cet |",
    "1232:186": "na |",
    "1232:187": "tataḥ parasparasambandhayogyatāpratilambhāt |",
    "1232:188": "anyathā mṛtpiṇḍasya svabhāvata eva tathāvidhasaṃsthānasambandhayogyatve vastuna eva prāgapi yogyatālakṣaṇā dharmatāstīti saṃsthānaviśeṣeṇa sambandhaḥ syāditi |",
    "1232:189": "evaṃ tarthi sā yogyatā mṛddravyasya kulālād bhavatīti nānayoḥ svabhāvabhedaḥ |",
    "1232:190": "bhedehi prāgvat prasajyeta |",
    "1232:191": "asti tāvadekasvabhāvatve'pi ekasyānekapratyayopādheyaviśeṣateti kiṃ mṛtsaṃsthānayoḥ ekasvabhāvatvasādhanāya atinirbandhena |",
    "1232:192": "(2.13) tena sahakāriṇaḥ pratyayā naikopayogaviṣayāḥ kāryasyaikasvabhāvatve'pi vastuta iti yatheha kāraṇabhedo bhinnaviśeṣopayogāt naikakāryaḥ,",
    "1232:193": "tathā cakṣurādibhyo vijñānotpattau utreyaḥ |",
    "1232:194": "tathā hi- samanantarapratyayādvijñānāccakṣurvijñānasya upalambhātmatā tasyaivopalambhātmanaḥ sataścakṣurindriyādrūpagrahaṇayogyatāpratiniyamaḥ viṣayāttattulyarūpateti abhinnatve'pi vastutaḥ kāryasya kāraṇānāṃ bhinnebhyaḥ svabhāvebhyo bhinnā eva viśeṣā bhvantīti na kāraṇabhede'pi abhedastatkāryaviśeṣasya |",
    "1232:195": "ta evaite kāraṇaśaktibhedā yathāsvaṃ prativiśiṣṭakāryajanane'vyavadheyaśaktitayā pratyupasthitāḥ kṣaṇikatvātsāmagrīkāryasya svabhāvasthityāśrayaityucyante |",
    "1232:196": "tathāhi tattebhyaḥ samastebhyaḥ upalambhātmakaṃ rūpagrahaṇaṃ pratiniyataṃ viṣayarūpaṃ ceti prativiśiṣṭasvabhāvamekameva jātam |",
    "1232:197": "(2.14) apratirodhaśaktikeṣu anantarakāryeṣu anādheyaviśeṣeṇu kṣaṇikeṣu pratyayeṣu parasparaṃ kaḥ sahakārārthaḥ?",
    "1232:198": "na vai sarvatrātiśayotpādanaṃ sahakriyā kā tarhi?",
    "1232:199": "ekārthakaraṇaṃ yad bahūnāmapi |",
    "1232:200": "yathā'ntyasya kāraṇakalāpasya |",
    "1232:201": "tadeva mukhyaṃ sahakāritvaṃ sahakāriṇāṃ ,",
    "1232:202": "tasyaivāntyasya kāraṇatvāt |",
    "1232:203": "tatra ca kṣaṇe ekasya svabhāvasyāvivekād viśeṣasya kartumaśakyatvāt,",
    "1232:204": "svabhāvāntarotpattilakṣaṇatvād viśeṣotpatteḥ |",
    "1232:205": "bhāvāntarajanane'ntyatvameva hīyeta |",
    "1232:206": "tataśca na sākṣātkāraṇaṃ syāt |",
    "1232:207": "tasmānna kāraṇasya sahakāribhyo viśeṣasyotpattiḥ |",
    "1232:208": "te samarthā eva svabhāvato'ntyāḥ pratyayāḥ saha jāyante kṣaṇikā yeṣāṃ prākpaścātpṛthagbhāvo nāsti,",
    "1232:209": "yebhyaścānantarameva kāryamutpadyate |",
    "1232:210": "tatra ekārthakriyaiva sahakāritvam |",
    "1232:211": "(2.15) samarthaḥ kuto jāyata iti cet |",
    "1232:212": "svakāraṇebhyaḥ |",
    "1232:213": "tāni enamaparasannidhāna evaṃ kiṃ janayanti?",
    "1232:214": "kadācidanyathā'pi syuḥ tataścaiko'pi kvacit janayed iti cet |",
    "1232:215": "aparāpara pratyayayogena pratikṣaṇaṃ bhinnaśaktayaḥ saṃskārāḥ santanvanto yadyapi kutaścitsāmyātsarūpāḥ pratīyante tathāpi bhitra evaiṣāṃ svabhāvaḥ |",
    "1232:216": "tena kiñcideva kasyacit kāraṇam |",
    "1232:217": "tatra yo'vyavadhanādideśo rūpendriyādikalāpaḥ sa vijñānajanane samartho hetuḥ |",
    "1232:218": "yasteṣāṃ parasparopasarpaṇādyāśrayaḥ pratyayaviśeṣaḥ sa taddhetujanane samarthaḥ teṣāṃ ca na pūrvaṃ na paścātra pṛthagbhāva iti samarthānapi pūrvāparapṛthagbhāvbhāvino doṣā nopalīyante |",
    "1232:219": "tena yasteṣāṃ parasparopasarpaṇādihetuḥ sa samarthasya heturiti tatra na kadācidanyathābhāvaḥ |",
    "1232:220": "(2.16) anena nyāyena sarvatra hetuphalabhāvapratiniyamo draṣṭavyaḥ pratikṣaṇamanyānyasvabhāvabhedānvayinīṣu śaktiṣu,",
    "1232:221": "na tu sthiraikasvabhāveṣu bhāveṣu svabhāvasyānyathātvāsaṃbhavāt |",
    "1232:222": "samarthāsamarthasvabhāvayoḥ kriyākriyānupapatteḥ |",
    "1232:223": "anyasahitaḥ karoti na kevala iti cet |",
    "1232:224": "kiṃ kevalasya kāryajanane'samarthaḥ svabhāvaḥ?",
    "1232:225": "samartha iti cet |",
    "1232:226": "kiṃ na karoti?",
    "1232:227": "akurvan kathaṃ samarthaḥ?",
    "1232:228": "kuvindādayaḥ paṭādikriyāyāṃ samarthā api na sarvatra kurvantīti cet |",
    "1232:229": "krīḍanaśīlo devānāṃ priyaḥ sukhaidhitaḥ kṛtamapi punaḥ punaḥ kārayati,",
    "1232:230": "tathāhi bījādivad ityanena nirloṭhitameva |",
    "1232:231": "tasmātsvabhāvasyānyathātvāsambhavāt taddharmaṇaḥ tathābhāvaḥ antyāvasthāvadanivāryaḥ |",
    "1232:232": "antyāvasthāyāṃ prāgasamarthasya sāmarthyotpattau tasya sāmarthyasya tatsvabhāvatve'pūrvotpattirevasā |",
    "1232:233": "atatsvabhāvatve saḥ akāraka eva sāmarthyākhyātpadārthāntarāt kāryotpattyabhyupagamāt |",
    "1232:234": "(2.17) api ca yo'sau sakaleṣu sahakāriṣu karoti sa tadaiva kasmāt karoti |",
    "1232:235": "? kurvan dṛṣṭastena karotīti brūmaḥ |",
    "1232:236": "aho mahāsāmarthyaṃ mahāprabhāvasya darśanaṃ yasmādatatsvabhāvān api bhāvān svabhāvamātreṇa nānāprakāreṣu vyāpāreṣu niyuṅkte |",
    "1232:237": "yadi nāma kiñcit kathañcidatrabhavato darśanaviṣayatām atikrāmet,",
    "1232:238": "hanta aprasavadharmakamapetasantānaṃ syaditīyaṃ cintā cittaṃ dunoti |",
    "1232:239": "na vai vayam atatsvabhāvānāṃ bhāvānām asmaddarśanavaśāt kāryakriyāṃ brūmaḥ kintu svabhāvenaiva te kāryakāraṇadharmāḥ ,",
    "1232:240": "tān paśyantaḥ kevalaṃ jānīmahe te ete kārakasvabhāvā iti |",
    "1232:241": "(2.18) satyam idamapyasti,",
    "1232:242": "svabhāvasteṣāṃ kāryakriyādharmā tena samastapratyayānāmakṛtvā kāryaṃ nopekṣāpattiriti |",
    "1232:243": "so'kṣepakriyādharmā svabhāvaḥ kiṃ teṣāṃ tadaivāntyāvasthāyāmutpanna āhosvit prāgapyāsīt?",
    "1232:244": "āsīt, apracyutā nutpatrasthiraikasvabhāvānā kadācit kasyacitsvabhāvasyābhāvavirodhāt |",
    "1232:245": "tatkimidānīṃ mātā ca vandhyā ca asti?",
    "1232:246": "ko vāsya bhāṣitasyārthaḥ- akṣepakriyāsvabhāvaḥ kāryaṃ ca na karotīti |",
    "1232:247": "(2.19) sahitaḥ svakāryajananasvabhāvaḥ na kevala iti cet |",
    "1232:248": "anyastarhi kevalo'nyaśca sahitaḥ svabhāvabhedāt |",
    "1232:249": "svabhāvabheda eva hi bhāvabhedasya lakṣaṇam |",
    "1232:250": "na hi sa sāhitye'pi pararūpeṇa kartā syāt |",
    "1232:251": "svarūpaṃ ca tasya prāgapi tadeveti kathaṃ kadacit kriyāvirāmaḥ |",
    "1232:252": "yasyāpi bhāvah kṣaṇikaḥ tasyāpi kasmāt kevalo na karoti?",
    "1232:253": "yadi bhavet kuryādeva |",
    "1232:254": "kathaṃ na bhavati?",
    "1232:255": "kṣaṇikatvāt |",
    "1232:256": "uktaṃ yādṛśasya kriyā |",
    "1232:257": "sa kathamekakṣaṇabhāvī anyathā bhavet?",
    "1232:258": "yaśca bhavati sa eva na bhavatīti nāyaṃ prasaṅgaḥ kārakākārakayoḥ svabhāvataddhetvorvirodhāt |",
    "1232:259": "(2.20) yo'pi manyate- akṣepakriyādharmaiva sa tasya svabhāvaḥ,",
    "1232:260": "na sa sāhityamapekṣate,",
    "1232:261": "kāryaṃ tu pratyayāntarāpekṣamiti sahitebhya eva jāyate na kevalebhya iti,",
    "1232:262": "tasyāpi kathaṃ- sa bhāvaḥ kevalo'pi karotyeva?",
    "1232:263": "kāryaṃ ca tasmātrotpadyate iti tadavastho virodhaḥ |",
    "1232:264": "na kevalaḥ karotyeveti cet |",
    "1232:265": "kathamidānīmakṣepakriyāsvabhāvaḥ |",
    "1232:266": "nanu etadeva paridīpitaṃ bhavati,",
    "1232:267": "karotyeveti |",
    "1232:268": "kāryaṃ cāyaṃ kevalo'pi samarthaḥ san paramapekṣamāṇaṃ kathamupekṣeta?",
    "1232:269": "paramanādṛtyaitat prasahya kuryāt |",
    "1232:270": "evaṃ hi anenātmanaḥ sāmarthyaṃ darśitaṃ bhavati |",
    "1232:271": "kāryaṃ paramapekṣata iti tataḥ kevalād anutpattimasya kathayasi sa kevalo'pi samarthasvabhāva iti tataḥ utpattiṃ brūṣe,",
    "1232:272": "ete ca kathamevatraṃ syātām?",
    "1232:273": "tadayamīrṣyāśalyavitudyamānamarmā viklavaṃ vikrośatītyupekṣāmevārhati |",
    "1232:274": "tasmādidamekārthakriyālakṣaṇaṃ sahakāritvaṃ kṣaṇikānāmeva bhāvānām |",
    "1232:275": "na tu akṣaṇikānāṃ yeṣāṃ pṛthagapi bhāvaḥ sambhavati pṛthak kāryakaraṇasambhavena sahakāritvaniyamāyogāt |",
    "1232:276": "(2.21) yatra tu santānopakāreṇa bhāvāḥ hetutāṃ pratipadyante,",
    "1232:277": "yathā taṇḍulabījādibhya odanāṅkurādijanmani dahanodakapṛthivyādayaḥ ,",
    "1232:278": "tatra santānāśrayeṇa viśeṣotpādanaṃ pratyayānāṃ sahakriyocyate na dravyāśrayeṇa,",
    "1232:279": "kṣaṇike dravye viśeṣasyānutpatteḥ |",
    "1232:280": "nahi taṇḍulādīnāṃ viśeṣānutpattau dahanādibhāve'pi odanajanma syāt |",
    "1232:281": "tathā prabhāsvarādapavarakaṃ praviṣṭasya yadīndriyaṃ svopakāribhyo'tiśayaṃ krameṇa na pratipadyeta tadā prāgivārthapratilpattiṃ naiva janayet |",
    "1232:282": "akṣepakāriṣu indriyādiṣu na viśeṣotpattiḥ parasparataḥ sambhavati |",
    "1232:283": "tatra yathāsvaṃ pratyayaiḥ parasparopasarpaṇādyāśrayairye yogyadeśādyavasthā jātāste saha svabhāvaniṣpattyā jñānahetutāṃ pratipadyante ityekārthakriyaiva sahakāritvam |",
    "1232:284": "(2.22) yatra tu viśeṣamutpādayantaḥ sahakāriṇaḥ pratyayāḥ tatra hetusantānaḥ pratyayāntarāṇyapekṣata iti tataḥ svabhāvāntarasya pratilambhaḥ |",
    "1232:285": "tatra svarasataḥ hetupratyayānāṃ pūrvopanipātakṣaṇānāṃ nivṛttau tebhya eva viśiṣṭakṣaṇotpattirevaṃ krameṇa yāvadatyantātiśayavato'ntyakāraṇakalāpāt kāryotpattiḥ |",
    "1232:286": "(2.23) sahakāriṇaḥ samutpatraviśeṣātkāraṇātkāryotpattau tasyaiva viśeṣasyotpattirna syāt |",
    "1232:287": "aviśiṣṭādviśeṣotpattau kāryasyāpi syāt |",
    "1232:288": "tataśca parasparaviśeṣotpādānapekṣiṇa eva sahakāriṇaḥ kāryaṃ kurvīran |",
    "1232:289": "tenākṣaṇikānāmapi sahakārisāpekṣāṇāṃ kāraṇatā syāt |",
    "1232:290": "apekṣaṇīyebhyaḥ svabhāvātiśayotpattiśca na syāt |",
    "1232:291": "atha sahakāriṇā kāryotpādānuguṇaviśeṣajananāya kṛtaviśeṣa evopattiṣṭheta |",
    "1232:292": "evaṃ satyanavasthā syāt |",
    "1232:293": "na ca sahakāriṇaḥ parasparakāryotpādānuguṇaviśeṣotpādane nityaṃ yogyāvasthāḥ,",
    "1232:294": "yena nityānuṣakta eṣāṃ viśeṣaḥ syāt |",
    "1232:295": "tadupāyāpāyayoḥ kāryasyotpattyanutpattidarśanāt |",
    "1232:296": "tenādyo viśeṣaḥ sahakāribhyo nirupakārasya notpadyata iti cet |",
    "1232:297": "nāsmākaṃ punaḥ punarabhidhāne'pi kaścidudvego bhavati yadyevamapi lokasya nyāyapratītirbhavati |",
    "1232:298": "hanta tarhi ucyatām |",
    "1232:299": "na viśeṣotpādanāt sahakāriṇāṃ sahakāritvaṃ paramārthataḥ sambhavati |",
    "1232:300": "yataḥ tadabhāvādviśeṣe kartavye sahakāritāvirahaḥ syāt |",
    "1232:301": "(2.24) atha kathamekārthakriyā'pi bhavet sāpi na bhavet parasparato viśeṣarahitānām |",
    "1232:302": "atha bhavet,",
    "1232:303": "pṛthagapi sā bhavet |",
    "1232:304": "tathāca, tasmād viśeṣād bhavanaśīlaṃ kāryamapi kevalāt syāditi cet |",
    "1232:305": "atroktamuttaraṃ pratikṣaṇamaparāparaiḥ pratyayaiḥ yathā bhāvasantāne viśeṣasyotpattiḥ,",
    "1232:306": "yogyadeśatādyavasthāviśeṣāḥ kāryakaraṇaśīlāḥ,",
    "1232:307": "teṣāṃ ca yata utpattiḥ,",
    "1232:308": "pratyekaṃ ca sāmarthye'pi kevalānāmakriyā,",
    "1232:309": "kartṛviśeṣasya pṛthagekaikasya bhāvasyābhāvāt |",
    "1232:310": "kāryadvaividhyaṃ ca sahakāribhiḥ akṣepakārindriyavijñānavacca kāryakāraṇayoḥ svabhāvabhedāditi sarvamuktam |",
    "1232:311": "( 2.25) tatra sahakāribhyaḥ santānopakārāpekṣakāraṇakāryajanmani sahakāriṇāmādyo viśeṣaḥ sahakārikṛtaviśeṣajanmā na bhavati,",
    "1232:312": "anantarakāryavat,",
    "1232:313": "tataḥ ye viśeṣā jāyante te tajjanmānaḥ tatprakṛtitvāditi nānavasthā |",
    "1232:314": "tathā yadyakṣaṇiko'pi bhāvaḥ kārya karoti,",
    "1232:315": "karotu nāma,",
    "1232:316": "sa yadi akṣepakartṛdharmā,",
    "1232:317": "tadā pṛthagbhāvasya sambhavātkevalo'pi tathā syād ityuktam |",
    "1232:318": "atatsvabhāvastu tadāpyakāraka eva |",
    "1232:319": "tasmādakṣaṇikānāṃ kāraṇānām ekārthakriyayā na kaścit sahakāritvaniyamaḥ |",
    "1232:320": "nāpi santatyopakāreṇeti na tasya kaścitsahakārīti kevalo'pi kuryāt |",
    "1232:321": "prāyastu saṃghātasthāyī bhāvasantānaḥ sahakāripratyayairupajanitaviśeṣaḥ svakāryaṃ kurvan dṛṣṭo bījādivat |",
    "1232:322": "tatsthirahetuvādino hetoḥ pratyayāntarāpekṣakārakasya vyaktaṃ svabhāvāntarasyotpattiḥ |",
    "1232:323": "kārakasvabhāvasya prāgapi sattve'kriyā na yujyate |",
    "1232:324": "(2.26) tasmādyo yadātmā sa svasattāmātreṇa tādṛśo bhavati na bhūtvā tadbhāve parābhisaṃskāramapekṣata iti svabhāvato'sthitidharmaṇo bhāvasya na kiñcitrāśakāraṇaiḥ |",
    "1232:325": "sthitidharmaṇo'pi bhāvasya na nāśakāraṇaiḥ kiñcit svabhāvānyathātvasya kenacit kartumaśakyatvāt |",
    "1232:326": "tadanyathātvapratipattau sa tatsvabhāva eva na syāditi pūrva eva vikalpaḥ syāt |",
    "1232:327": "tatra ca prāgevoktaṃ dūṣaṇam |",
    "1232:328": "yaśca parasmādanyathābhāvaḥ so'paraḥ svabhāvaḥ yaścāparaḥ sa kathaṃ tasya syāt?",
    "1232:329": "svabhāvabhedo hi vastubhedalakṣaṇam |",
    "1232:330": "tathā ca yaḥ sthitidharmā jātaḥ na tasyānyathābhāvaḥ syāt |",
    "1232:331": "etena kaṭhinādīnāṃ tāmrādīnām agnyādeḥ dravatvādisvabhāvāntarotpattiḥ pratyuktā |",
    "1232:332": "tatrāpi pūrvakasya svarasanirodhitvādvināśe 'gnyāderupādānāccāpara eva dravādisvabhāvaḥ utpannaḥ |",
    "1232:333": "(2.27) sa svayaṃ sthitidharmaiva svahetubhirjanitaḥ,",
    "1232:334": "vināśahetorasambhave 'vasthānāt |",
    "1232:335": "tasya parasmādvināśo bhavati iti |",
    "1232:336": "na ca vināśo nāmāparaḥ svabhāvaḥ,",
    "1232:337": "bhāvacyutireva vināśaḥ iti cet |",
    "1232:338": "nedaṃ vikalpadvayamatikrāmati -kiṃ nityo bhāva utānityaḥ |",
    "1232:339": "prāṅnityo bhūtvā paścādanityo bhavatīti ca bruvāṇo bhāvadvayaṃ cāha nityānityasvabhāvabhedam |",
    "1232:340": "prāktanasya nityābhimatasya svabhāvasya svayaṃ nāśaṃ bruvāṇaḥ sarvadaiva nāśamanāśaṃ ca prāheti pūrvasmin vināśaheturasamartha eva |",
    "1232:341": "na prāṅnityo bhūtvā paścādanityaḥ bhavati,",
    "1232:342": "kiṃ tarhi,",
    "1232:343": "paścādapi nitya eva,",
    "1232:344": "ekasvabhāvatvāt |",
    "1232:345": "sa tarhi bhāvaḥ svabhāvena nāśamanāviśan kathaṃ naṣṭo nāma?",
    "1232:346": "tatsvabhāvavināśayoḥ aparaspararūpatvāt |",
    "1232:347": "tasmāt satyasya vināśe vināśasvabhāvena tena bhavitavyaṃ,",
    "1232:348": "tathāpi vināśaheturvyartha ityuktam |",
    "1232:349": "tena svabhāvato naścare'naśvare vā bhāve na vināśahetorupayogaḥ |",
    "1232:350": "(2.28) tasmādvināśaṃ pratyanapekṣo bhāvastadbhāvaniyataḥ iti yaḥ san sa vināśī naśvaratāyā nivṛttau sattvanivṛtirityanvayavyatirekasiddhiḥ |",
    "1232:351": "svabhāvato naśvaratve'pi kaścidatatsvabhāvo'pi syāt |",
    "1232:352": "na hi sarvaḥ sarvasya svabhāva iti na tatribandhanā'nvayavyatirekāsiddhiriti cet |",
    "1232:353": "na, akṣaṇikatve'vastutvaprasaṅgāt |",
    "1232:354": "śaktirhi bhāvalakṣaṇam |",
    "1232:355": "sarvaśaktivirahaḥ punarabhāvalakṣaṇam |",
    "1232:356": "na caivākṣaṇikasya kvacit kācit śaktirasti,",
    "1232:357": "kramayaugapadyābhyāṃ kāryakriyāśakti virahāt |",
    "1232:358": "itthaṃ ca yat sattat kṣaṇikameveti vyāptisiddhiḥ |",
    "1232:359": "(3.1) arthāntare gamye kāryaṃ heturavyabhicārāt |",
    "1232:360": "kāryakāraṇabhāvena gamakatve sarvathā gamyagamakabhāvaḥ syāt,",
    "1232:361": "sarvathā janyajanakabhāvād iti cet |",
    "1232:362": "na |",
    "1232:363": "tadabhāve bhavatastadutpattiniyamābhāvāt |",
    "1232:364": "tasmāt kāryaṃ svabhāvairyāvadbhiravinābhāvi kāraṇe teṣāṃ hetuḥ |",
    "1232:365": "tatkāryatvaniyamāt |",
    "1232:366": "taireva ca dharmairye tairvinā na bhavanti |",
    "1232:367": "aṃśena janyajanakabhāvaprasaṅga iti cet |",
    "1232:368": "na, tajjanyaviśeṣagrahaṇe'bhimatatvāt liṅga viśeṣopādhīnāṃ ca sāmānyānām |",
    "1232:369": "aviśiṣṭasāmānyavivakṣāyāṃ vyabhicāra iti gamakatvaṃ neṣyate |",
    "1232:370": "(3.2) kasyacitkadācitkutaścidbhāve'pi sarvastādṛśastathāvidhajanmeti kuto'vasitam,",
    "1232:371": "tathā ca nānvayavyatirekāviti cet |",
    "1232:372": "na, atadbhāvinastasya sakṛdapi tato'bhāvāt |",
    "1232:373": "parasparāpekṣayā janyajanakasvabhāvalakṣaṇe kāryakāraṇe |",
    "1232:374": "tatra yadi dhūmo'gnyādisāmagjyā anyato'pi bhavettadā tasya tajjanyaḥ svabhāvo na bhavatīti sakṛdapi tato na bhavet |",
    "1232:375": "arthāntaravat |",
    "1232:376": "nāpi sāmagrī taṃ janayed atajjananasvabhāvatvāt |",
    "1232:377": "sāmagjyantaravat |",
    "1232:378": "na ca dhūmasya tadatajjanyaḥ svabhāvo yuktaḥ |",
    "1232:379": "ekasvabhāvatvāt |",
    "1232:380": "dhūmādhūmajananasvabhāvād bhavato dhūmādhūmasvabhāvaḥ syāt |",
    "1232:381": "kāryasvabhāvānāṃ kāraṇasvabhāvakṛtatvāt |",
    "1232:382": "akāraṇāpekṣaṇe cāhetukatvaprasaṅgāt |",
    "1232:383": "tasmādyo dhūmajananaḥ so'gnyādisāmagrīviśeṣo yaḥ agnyādisāmagrīviśeṣeṇa janitaḥ sa eva dhūmo bhavatīti kāryakāraṇayorevaṃ svabhāvasya niyamāt tadvijātīyādutpattirna bhavati |",
    "1232:384": "tadyādṛśaṃ kāryaṃ yādṛśāt kāraṇād dṛṣṭamekadā tattanna vyabhicarati |",
    "1232:385": "tena siddhe kāryakāraṇabhāve kāryasya kāraṇena vyāptiḥ siddhā bhavati |",
    "1232:386": "(3.3) nanu vijātīyādapi kiñcid bhavad dṛṣṭaṃ tadyathā go mayādeḥ śālūkādiḥ |",
    "1232:387": "na vijātīyādutpattiḥ |",
    "1232:388": "tathāvidhameva hi tādṛśāmādinimittamiti na kāraṇabhedaḥ |",
    "1232:389": "prabandhena vṛttau tu śarād bhavati |",
    "1232:390": "asti ca gomayetarajanmanoḥ svabhāvabhedaḥ rūpasyābhede'pi |",
    "1232:391": "na hi ākāratulyataiva bhāvānāṃ tattve nimittam,",
    "1232:392": "abhinnākārāṇāmapi keṣāñcidanyato viśeṣājjātibhedadarśanāt |",
    "1232:393": "anyathā hi vilakṣaṇāyā api sāmagrayā avilakṣaṇakāryotpattau na kāraṇabhedābhedābhyāṃ kāryabhedābhedāvityahetukau viśvasya bhedābhedau syātām |",
    "1232:394": "tathā hi na bhedādbheda iti abhedādapi nābhedaḥ |",
    "1232:395": "tadvyatiriktaśca na kaścidbhāvasvabhāva ityahetukatvādbhāvānāṃ nityaṃ sattvamasattvaṃ vā syāt |",
    "1232:396": "apekṣayā hi bhāvāḥ kādācitkā bhavanti |",
    "1232:397": "vyavasthāvāṃśca sādhyeṣu sādhananiyogo na syāt |",
    "1232:398": "kāraṇaśaktipratiniyame hi kiñcideva kasyacit sādhanāyopādīyeta,",
    "1232:399": "nāparaṃ,",
    "1232:400": "tasyaiva tatra śakteḥ,",
    "1232:401": "anyasya cāśakteḥ tayostajjananetarasvabhāvatvena bhedāt |",
    "1232:402": "tajjananasvabhāvavilakṣaṇādapi tasyotpattau na tajjananaśaktipratiniyama iti yat kiñcit yataḥ kutaścitsyāt |",
    "1232:403": "tajjananaśaktisāmye tu tadeveti na kāryaṃ duṣṭaṃ kāraṇaṃ vyabhicarati |",
    "1232:404": "(4.1) upalabdhilakṣaṇaprāptasyānupalabdhirabhāvasyābhāvavyavahārasya vā hetuḥ |",
    "1232:405": "atropalabdherupalabhamānadharmatve tajjñānamupalabdhiḥ |",
    "1232:406": "tasmādanyopalabdhiranupalabdhirvivakṣitopalabdheranyatvāt,",
    "1232:407": "abhakṣyāsparśanīyavatparyudāsavṛttyā |",
    "1232:408": "upalabhyamānadharmatve svaviṣayavijñānajananayogyatālakṣaṇo viṣayasvabhāvaḥ upalabdhiḥ |",
    "1232:409": "yogyatāyā bhāvasvarūpatvāt |",
    "1232:410": "tasmādanya upalambhajananayogya evānupalabdhiḥ pūrvavat |",
    "1232:411": "yatra yasmitrupalabhyamāne niyamena yasyopalabdhiḥ bhavati yogyatāyā aviśeṣāt satatsaṃsṛṣṭaḥ ekajñānasaṃsargāt |",
    "1232:412": "tayoḥ satornaikarūpaniyatā pratipattirasambhavāt |",
    "1232:413": "tasmādaviśiṣṭayogyatārūpayoḥ ekajñānasaṃsargiṇostayoḥ parasparāpekṣamevānyatvamihābhipretaṃ,",
    "1232:414": "pratyāsatterāśrayaṇāt |",
    "1232:415": "sa kevalastadapekṣayā tadanyaśceducyate tadā tajjñānaṃ tatsvabhāvo vā jñātṛjñeya dharmalakṣaṇā'nupalabdhiḥ |",
    "1232:416": "sā'bhāvaṃ pratiyogino'bhāvavyavahāraṃ vā sādhayati |",
    "1232:417": "(4.2) kathamanyabhāvastadabhāvo yena bhāvarūpānupalabdhirabhāvamabhāvavyavahāraṃ vā sādhayediti cet |",
    "1232:418": "uktamatra yathā paryudāsavṛttyā'pekṣātaḥ tadvivikto'rthastajjñānaṃ vā'bhāvo'nupalabdhiścocyata iti |",
    "1232:419": "na pratiṣedhamātraṃ,",
    "1232:420": "tasya sādhanāsiddherabhāvavyavahārāsiddhiprasaṅgāt |",
    "1232:421": "tasyāsaṃsṛṣṭarūpasya bhāvasiddhirevāparasyābhāvasiddhirityanyabhāvo'pi tadabhāva iti vyapadiśyate |",
    "1232:422": "anyabhāvalakṣaṇo'bhāvaḥ svayaṃ pramāṇasiddhastadabhāvavyavahāraṃ sādhayet,",
    "1232:423": "tatsiddhisiddho veti na kaścidviśeṣo yenānupalabdhyā'bhāvavyavahārasiddhervirodhaḥ syāt |",
    "1232:424": "(4.3) sa evānyabhāvastadviṣayā copalabdhistadabhāvasya kiṃ na sādhanam?",
    "1232:425": "kiṃ punarabhāvasya siddhireva tadabhāvasiddhiḥ? iti cet |",
    "1232:426": "apṛthaksiddheḥ sambandhābhāvācca |",
    "1232:427": "anyabhāvastāvatra sādhanam |",
    "1232:428": "yatsiddhau yasya na siddhistattasya liṅgaṃ bhavati dhūmāgnivat |",
    "1232:429": "anyabhāvasiddhayaiva tadabhāvaḥ prasidhyati ,",
    "1232:430": "tasya tadanyāsaṃsṛṣṭarūpasya tattvavyavasthāpakena pramāṇenaivānyavyavaccedasiddheḥ |",
    "1232:431": "(4.4) sambandhābhāvācca tacca tasya liṅgaṃ yadi syāt,",
    "1232:432": "tasya tena kaścitsambandho bhavet |",
    "1232:433": "yathā kṛtakatvasyānityatvena ekārthasamavāyo dhūmasya vā liṅginaikārthasamavāyaḥ |",
    "1232:434": "ādhārādheyabhāvo vā janyajanakabhāvo vā |",
    "1232:435": "naivaṃ kaścid bhāvābhāvayoḥ sambandhaḥ yenāsyānyabhāvaḥ sādhanaṃ syāt |",
    "1232:436": "asti viṣayaviṣayibhāvaḥ śabdārthasambandhavaditi cet |",
    "1232:437": "śabdārthayoḥ tatpratipādanābhiprāye sati tatprayogāt kāryakāraṇalakṣaṇo'vinābhāvalakṣaṇo vā sambandhaḥ syāt |",
    "1232:438": "ayaṃ cātra na sambhavati yataḥ viṣayaviṣayibhāvaḥ syāt |",
    "1232:439": "siddhe hi tayoḥ sādhyasādhanabhāve tanmukhena viṣayaviṣabhibhāvaḥ syāt |",
    "1232:440": "sa eva cāsati sambandhe na sidhyati |",
    "1232:441": "anyathetaretarāśrayamidaṃ syāt |",
    "1232:442": "(4.5) anyabhāvāccābhāvasiddhāvasamudāyaśca sādhyaḥ syāt |",
    "1232:443": "tathā ca ghaṭābhāvastadanyabhāvāt iti ghaṭasya sarvatra sarvadā cābhāvaḥ prasajyeta |",
    "1232:444": "na, pradeśādirdharmī ghaṭābhāvena viśeṣyata iti tadviśeṣaṇabhūto'bhāvaḥ sādhyate na tu kevalaḥ |",
    "1232:445": "tato nāsamudāyasya sādhyatā |",
    "1232:446": "na ca liṅgaliṅganorasambandhaḥ,",
    "1232:447": "anyabhāvasya pradeśādinā sambandhād iti cet |",
    "1232:448": "na, pradeśāderevānyabhāvatvāt |",
    "1232:449": "yatraiva hi pradeśādau yatrāstīti ucyate sa eva tenāsaṃsṛṣṭo'nyabhāvaḥ |",
    "1232:450": "taddarśanādevāsya ghaṭo nāsti iti vikalpo bhavati iti kathaṃ tasyaiva liṅgaliṅgibhāvaḥ?",
    "1232:451": "(4.6) na cātra sāmānyaviśeṣabhāvakalpanā sambhavati yena sāmānyaṃ heturbhaved viśeṣo dharmāti,",
    "1232:452": "tadviśeṣapratipattereva tadabhāvasya pratīteḥ,",
    "1232:453": "tasyānyatrānvayasyābhāvāt pratijñārthaikadeśatvācca na hetutā |",
    "1232:454": "na ca yatra pradeśamātraṃ tatra ghaṭābhāvaḥ |",
    "1232:455": "tādṛśe kevale pradeśe sarvatrābhāva iti cet |",
    "1232:456": "nanu tasyaiva kaivalyaṃ ghaṭavirahaḥ |",
    "1232:457": "sa ca tatpratipattāveva siddha iti kasya idānīṃ talliṅgam?",
    "1232:458": "anvayasyānugamanamapi nirarthakam |",
    "1232:459": "tasmādanyabhāvo na sādhanamabhāvasya |",
    "1232:460": "(4.7) asti virodhaḥ sambandhaḥ tato'nyabhāvādabhāvasya siddhiḥ iti cet |",
    "1232:461": "kena kasya virodho'nyabhāvena pratiyoginaḥ kiṃ nu vai pratiyogī pramātumiṣṭo yena liṅgaliṅganorvirodhaḥ sambandhaḥ syāt?",
    "1232:462": "abhāvastupratiyogino ghaṭasya anyabhāvena aviruddhaḥ sahāvasthānāt |",
    "1232:463": "tasmin prameye liṅgaliṅginoḥ kathaṃ virodhaḥ?",
    "1232:464": "tasmātsambandhābhāvaḥ |",
    "1232:465": "atrāpi asamudāyasādhyatvaṃ tadavastham |",
    "1232:466": "(4.8) nanu anyabhāvatadabhāvayorasati sambandhe'nyabhāvagatyāpi tadabhāvagatirna syāditi cet |",
    "1232:467": "na vai kutaścit sambandhādanyabhāvastadabhāvagamaka iṣṭaḥ kintu anyabhāva eva tadabhāvo yathoktaṃ prāk |",
    "1232:468": "tasyānyāsaṃsṛṣṭarūpasya kevalasyaikātmavyasthitasya tadātmanā pariccedasyaivānyavyavaccedatvāt tasya kaivalyamevāparasya vaikalyamiti tadanyabhāva eva tadabhāvaḥ |",
    "1232:469": "tataśca tatpratipattireva tadapratipattiḥ |",
    "1232:470": "anyathā tasya pariccedena tato'nyasya avyavaccede tatparicceda eva na syāt |",
    "1232:471": "tadatadrūpayoravivekāt |",
    "1232:472": "ya eva vyavahāraḥ kasyacitkvaceddeśe darśanāt prāptiparihārārthaḥ sa na syāt |",
    "1232:473": "na hyayamanalaṃ paśyatrapi kevalam analameva paśyatīti kathaṃ salilārthī tatra na praverteta?",
    "1232:474": "anupalambhena salilābhāvaḥ pratīyata iti cet |",
    "1232:475": "ko'yamanupalambho nāma?",
    "1232:476": "yadi salilopalambhābhāvaḥ tadā kathamabhāvaḥ kasyacitpratipattiḥ pratipattiheturvā?",
    "1232:477": "tasyāpi kathaṃ pratipattiḥ?",
    "1232:478": "tasya tato vā'nyasya kasyacidapyapratipattāvapi yadyabhāvaḥ pratīyate tadā svāpamadamūrccāvyavadhānapṛṣṭhībhāvādyavasthāsvapi kiṃ na pratīyate?",
    "1232:479": "ityetacca vicāritaṃ pramāṇaviniścaye |",
    "1232:480": "tasmādayamanalaṃ paśyatrapi analo'yaṃ salilam iti nādhyavasyatīti na tiṣṭhetrāpi pratiṣṭheta |",
    "1232:481": "tataśca dustaraṃ vyasanaṃ pratipattuḥ syāt |",
    "1232:482": "( 4.9) tata evaikasya darśanād anyābhāvagatiścet kathamekaṃ dṛṣṭamanyatrāstīti pratyāyayati?",
    "1232:483": "tasyaiva kevalasya darśanād iti cet |",
    "1232:484": "idamevāsmābhiḥ prāgabhihitaṃ kasmāttavātra paruṣamivābhāti?",
    "1232:485": "tasmāttīrādarśineva śakuninā dūraparyaṭayāpi pratyāgantavyamityalam avidyamānapratiṣṭhānayā diśaḥ pratipattyā |",
    "1232:486": "(4. 10) yadyekapariccedādevānyavyavaccedaḥ sidhyati tadā sarvasyānyasya aviśeṣeṇa tatrābhāvasiddhirbhavet |",
    "1232:487": "na tu tulyayogyāvasthasyaiva |",
    "1232:488": "upalabdhilakṣaṇaprāptasyānupalabdhirabhāvasādhanīti ca viśeṣaṇaṃ na vaktavyam,",
    "1232:489": "anupalabdhilakṣaṇaprāptānāmapi tatra vyavaccedāt |",
    "1232:490": "(4.11) ekātmapariccedāt tasya tadanyātmavyavaccedo bhavati tadātmaniyatapratibhāsajñānāt na hi tadātmā tadanyasyātmā bhavati |",
    "1232:491": "anyātmāvyavaccede pravṛttinivṛttyoḥ abhāva iti pūrvaḥ prasaṅgaḥ |",
    "1232:492": "taṃ ca deśakālasvabhāvāvasthāniyataṃ tadātmanopalabhamānā buddhiḥ tathātvapracyutimasya vyavaccinati |",
    "1232:493": "evaṃ hi taddeśādiniyataḥ pariccitro bhavati,",
    "1232:494": "yadi anyathābhāvo vyavaccinno bhavatiḥ tathātvaṃ ca tasyaiva bhavati nānyasyeti anyathābhūtāttathābhūtaṃ vyavaccindatyeva tat pariccinati |",
    "1232:495": "evamekapramāṇavṛttiḥ sarvabhāvān dvairāśye vyavasthāpayati |",
    "1232:496": "tasyānvayavyatirekabuddhijanakatvenaiva sāphalyāt |",
    "1232:497": "tadvayatiriktāśeṣavyavaccedena vyāptisādhanādeva prakārāntarasyābhāvaḥ sidhyati |",
    "1232:498": "tasya tadanyatayā vyāptyabhāve tena tadarthāvyavaccedātpunarapi bhāvasyāpariccedaprasaṅgāt |",
    "1232:499": "(4. 12) tasmātkvacitpramāṇaṃ pravṛttaṃ tat pariccinatti,",
    "1232:500": "tadanyad vyavaccināti,",
    "1232:501": "tṛtīyaprakārābhāvaṃ ca sūcayati iti ekapramāṇavyāpāra eṣaḥ |",
    "1232:502": "tathāhi kvacitpramāṇaṃ pravṛtaṃ tadeva tadanyasmād vyavaccinattī,",
    "1232:503": "tasyaiva pariccedāt |",
    "1232:504": "tadanyadeva ca tasmād vyavaccinatti anyasya tatra apariccedāt |",
    "1232:505": "atastadeva pramāṇaṃ prakārāntabhāvaṃ sādhayati,",
    "1232:506": "tasmin dṛṣṭatadanyatvena sarvasyaiva vyasthāpanāt ,",
    "1232:507": "atadanyasyaiva ca tattvena vyavasthāpanāt |",
    "1232:508": "etena kramākramādayo'pyanyonyavyavaccedarūpā vyākhytāḥ |",
    "1232:509": "tadevamekasyopalambhāttasya tadanyātmano vyavaccedaḥ |",
    "1232:510": "na taddeśakālayoḥ sarvasyānyasya bhāvasya vyavaccedaḥ |",
    "1232:511": "tasmādatadatmā ca syāttaddeśakālaśca,",
    "1232:512": "rasarūpādivat |",
    "1232:513": "tasmādyathoktādevānupalambhātkvacit kadācitkasyacidabhāvasiddhiḥ |",
    "1232:514": "(4.13) anyabhāvaviṣayasyopalabdhirapi tadabhāvasya sādhikeṣṭaiva na tu liṅgatvena |",
    "1232:515": "tatrāpyabhāvasya pṛthak sādhyatve sambandhābhāvasya tulyatvāt |",
    "1232:516": "liṅgāvirbhāvakāla eva tadabhāvasiddheśca |",
    "1232:517": "na hi anyasya bhāvaṃ pratipadya tatpratipatteḥ anvayavyatirekau prasādhya tadabhāvaṃ pratipadyate |",
    "1232:518": "kiṃ tarhi? tadanyaṃ pratipadyamāna eva tadabhāvaṃ pratipadyate |",
    "1232:519": "darśanānantaram idamasti idaṃ tu nāsti iti vyavasthāpanāt |",
    "1232:520": "tacca tasya liṅgaṃ bhavati yasyānvayi vyatireko ca |",
    "1232:521": "dṛṣṭāntāsiddheḥ |",
    "1232:522": "na hi evaṃ śakyaṃ darśayituṃ yatra anyabhāvopalabdhistatra tadabhāvaḥ iti |",
    "1232:523": "tadekopalabdheḥ kvacidapyabhāvāt |",
    "1232:524": "sāmānyena pradarśane dṛṣṭānte'pi pramāṇāntaraṃ nāsti,",
    "1232:525": "kiṃtu saiva tadanyabhāvopalabdhiḥ sādhyadharmasya sādhiketi anavasthā dṛṣṭāntānāmityapratipattiḥ |",
    "1232:526": "tasmāt naiva kutaścilliṅgāt tadabhāvasiddhiḥ |",
    "1232:527": "so'nyabhāvaḥ pratyakṣalakṣaṇenānupalambhena siddhaḥ san mūḍhapratipattāvabhāvavyavahāraṃ sādhayed iti alaṃ prasaṅgena |",
    "1232:528": "( 4.14) seyamanupalabdhistridhā |",
    "1232:529": "siddhe kāryakāraṇabhāve siddhābhāvasya kāraṇasyānupalabdhiḥ,",
    "1232:530": "vyāpyavyāpakabhāvasiddhau siddhābhāvasya vyāpakasyānupalabdhiḥ svabhāvānupalabdhiśca |",
    "1232:531": "tatra kāraṇavyāpakayorapi abhāvavyavahāraḥ tadanyabhāvasiddhayaiva sidhyati |",
    "1232:532": "sa tathā siddhaḥ san kāryavyāpyayorabhāvam abhāvavyavahāraṃ vā sādhayati |",
    "1232:533": "svabhāvānupalabdhau tu anupalabdhyā liṅgabhūtayā abhāvavyavahāra eva sādhyate |",
    "1232:534": "(4.15) yadi kāraṇavyāpakau tadanyabhāvasiddhayā'nupalabdhyā siddhāsad vyavahārāvanyasyābhāvamabhāvavyavahāṃra ca sādhayataḥ |",
    "1232:535": "sā ca tayorupalabdhilakṣaṇaprāptāvevāsadvyavahārasya sādhiketi kathaṃ tayoḥ parokṣe'rtheprayogaḥ?",
    "1232:536": "naiva prayogaḥ pramāṇatayā,",
    "1232:537": "liṇgasyāniścayāt |",
    "1232:538": "kevalaṃ kāraṇavyāpakayorhi siddhasambandhayoryadyabhāvaḥ parasyāpi avaśyamabhāvaḥ iti etasya darśanārthamete prayujyete iti |",
    "1232:539": "eṣa eva pakṣadharmo'nvayavyatirekavān iti tadaṃśena vyāptaḥ trilakṣaṇa eva trividha eva heturgamakaḥ svaśādhyadharmāvyabhicārāt |",
    "1232:540": "(5.1) ṣaḍliṅgo heturityapare |",
    "1232:541": "trīṇi caitāni abādhitaviṣayatvaṃ vivakṣitaikasaṃkhyatvaṃ jñātatvaṃ ceti |",
    "1232:542": "tatrābādhitaviṣayatvaṃ tāvat pṛthag lakṣaṇaṃ na bhavati,",
    "1232:543": "bādhāvinābhāvayorvirodhāt |",
    "1232:544": "avinābhāvo hi satyeva sādhyadharme bhāvo hetoḥ |",
    "1232:545": "sa hetustallakṣaṇaḥ dharmiṇi syād atra ca sādhyadharmaḥ kathaṃ na bhavet?",
    "1232:546": "pratyakṣānumāne hi sādhyadharmaṃ bādhamāne taṃ dharmiṇo niṣkāsayataḥ tasmiṃśca satyeva heturbhavan taṃ tatraivāvasthāpayatīti paraṃ bata bhāvānāmasvāsthyam |",
    "1232:547": "anyatra sādhyadharmeṇāvinābhāvī heturna punaḥ sādhyadharmiṇeveti cet |",
    "1232:548": "tat kimayaṃ tapasvī śaṇḍhamudvāhya putraṃ mṛgayate?",
    "1232:549": "yasya dharmiṇyasatyapi sādhyadharme bhāvaḥ,",
    "1232:550": "tamupadarśya kathaṃ sa dharmī sādhyadharmavānityucyate?",
    "1232:551": "(5.2) ata eva bādhābhāva uktaḥ |",
    "1232:552": "syādetad, yata eva heturanyathā'pi bhavedata eva pramāṇābhyāmabādhitadharmā dharmītyucyata iti |",
    "1232:553": "tatkimidānīṃ hetoḥ sāmarthyam?",
    "1232:554": "abādhayaiva sādhyasiddhervyartho hetuḥ |",
    "1232:555": "bādhāyāmapi sādhyābhāvasya tena sādhanāt kutaḥ sādhanasya sāmarthyam |",
    "1232:556": "aniyame bādhakapramāṇavṛttau sādhyābhāvasya ,",
    "1232:557": "bādhakapramāṇasyābhāvaḥ sādhyābhāvasya ca saṃbhavaḥ syāditi na sāmarthyamabādhāyāḥ |",
    "1232:558": "(5.3) na bādhāyā abhāvo'bādhā |",
    "1232:559": "kiṃ tarhi? bādhāyā anupalabdhiḥ sā ca puruṣasya kvacid bādhāyāḥ saṃbhave'pi syāditi sa hetuprayogasya viṣayaḥ |",
    "1232:560": "kiṃ nu vai heturbādhopalabdherbibheti na punarbādhāyā yena bādhāmanādṛtya tadanupalabdhau prayoktavya iṣṭaḥ?",
    "1232:561": "sa tarhi paramārthena-'bādhā kimasti nāsti' ityanapekṣya bādhāyā anupalabdhau prayoktavyaḥ?",
    "1232:562": "kimarthaṃ prayujyate?",
    "1232:563": "sādhyasiddhayartham |",
    "1232:564": "sa kiṃ kvacit satyāmapi bādhāyāṃ sādhyaṃ sādhayed yenāsyā abhāvaniścayaṃ prati yatno na kriyate hetuśca pratyujyate |",
    "1232:565": "evaṃ ca sati abādhitaviṣayatvaṃ hetulakṣaṇaṃ na bhavati |",
    "1232:566": "bādhāyāmapi satyāmasya sāmarthyāt |",
    "1232:567": "tathā ca saṃśayitasya pravṛttirna yujyate |",
    "1232:568": "yathā ca bādhānupalabdhau tāmabhyupagamya prayujyate tathā tadupalabdhāvapi prayujyatām,",
    "1232:569": "abhyupagame viśeṣābhāvāt |",
    "1232:570": "(5.4) na bādhāyāṃ satyāṃ hetoḥ sāmarthyamiti cet |",
    "1232:571": "yadyevam, anirṇītabādhā'sambhavo hetuḥ prayogaṃ hārhati,",
    "1232:572": "mā bhūt bādhāyāḥ saṃbhavapakṣe prayuktasyāpyasāmarthyamiti |",
    "1232:573": "bādhānupalambhe sati sāmarthyamiti cet |",
    "1232:574": "kimupalambho bādhāṃ vyāpnoti,",
    "1232:575": "yato hetorbādhāsambhavakṛtam asāmarthyaṃ na sambhavet?",
    "1232:576": "atha tannivṛttau bādhā nivartate |",
    "1232:577": "tathāpi bādhānupalambhādeva sādhyāsiddhervyartho hetuḥ |",
    "1232:578": "anupalambhe bādhāyā asambhavāt |",
    "1232:579": "upalambhasya nivṛttāvapi bādhāyā anivṛttau tadavasthaṃ hetorasāmarthyamityaprayogaḥ |",
    "1232:580": "tasmāt svasādhyabhāvābhāvādhyāmanyathāpi bhavanhetuḥ dharmiṇi na kiñcidbhāvayati na vibhāvayati iti tadupakṣepo na samarthaḥ |",
    "1232:581": "iti bādhāvinābhāvayorvirodhaḥ |",
    "1232:582": "tatrābādhā rūpāntaram |",
    "1232:583": "(5.5) tatrāma tasmād viśeṣaṇāntaraṃ bhavet lakṣaṇāntaratvena copādānamarhati yasya bhāve'pi yasya aparasyābhāvaḥ syāt |",
    "1232:584": "tadyathā pakṣadharmatvaṃ sapakṣe ca bhāva iti |",
    "1232:585": "n acaitad abādhāyā avinābhāve sati sambhavati iti na sādhyaviparyayāvinābhāvinorhetuviruddhayorviṣaye bādhā saṃbhavati iti na tadabhāvaḥ pṛthaganayorlakṣaṇāntaratvena vācyaḥ |",
    "1232:586": "tasmād hetoḥ prayoge pratijñādoṣāṇāṃ saṃbhavo nāsti |",
    "1232:587": "nāpi kevalā pratijñaiva prayujyate |",
    "1232:588": "tataśca na pratijñādoṣā vācyāḥ |",
    "1232:589": "(5.6) etena ekasaṃkhyāvivakṣā'pi pratyuktā |",
    "1232:590": "katham? eko hi hetuḥ svasādhyabhāva eva bhavediti tatrāvyabhicārī tatraiva tasmādanyo'pi kathaṃ heturbhavati?",
    "1232:591": "ekasya yat sādhyaṃ tadabādhakasya dharmasya bhāva eva bhāvāditi bādhayā samānam |",
    "1232:592": "(5.7) api ca | kiṃ yo vastuto'sambhavatpratihetuḥ sa samyagjñānasya viparyayasya vā heturiṣṭa āhosvidapradarśitapratihetuḥ? kiṃ cātaḥ?",
    "1232:593": "yadyasambhavatpratihetuḥ aśakyaniścayatvādalakṣaṇametad hetvabhāvo vā |",
    "1232:594": "na hi aniścitātmanaḥ pratipādakadharmasya tallakṣaṇatvaṃ yathā sandigdhasya pakṣadharmatvasya |",
    "1232:595": "nāpi sandigdhalakṣaṇo heturbhavediti na kaścid heturbhavet |",
    "1232:596": "tulye lakṣaṇe di dṛṣṭaḥ pratiyoginaḥ saṃbhavo'dṛṣṭapratiyogiṣu api śaṃkāmutpādayati viśeṣābhāvāt |",
    "1232:597": "sati vā viśeṣe sa viśeṣo hetorlakṣaṇam |",
    "1232:598": "yatastadviśeṣād heturekāntena nirastapratipakṣaḥ svasādhyaṃ niścāyayatīti atallakṣaṇo na hetuḥ syāt tathā ca vyarthā ekasaṃkhyāvivakṣā |",
    "1232:599": "ato viruddhāvyabhicāriṇo lakṣaṇaṃ hīyeta svalakṣaṇayuktayorhetvorekatra dharmiṇi virodhenopanipāte sati viruddhāvyabhicārī iti |",
    "1232:600": "(5.8) na ca tasya viśeṣasya svarūpaṃ nirdiṣṭaṃ,",
    "1232:601": "yadrūpaṃ pratītya pratiyoginaḥ sambhavāsambhavāvutpaśyāmaḥ |",
    "1232:602": "tasmātrāstyevaṃ viśeṣa iti sarvatra śaṅkayā bhavitavyam |",
    "1232:603": "dṛṣṭapratihetorapi hetoḥ prāgitareṇa na kaścidviśeṣo lakṣyate |",
    "1232:604": "na ca saṃbhavatpratihetūnāmapi sarvadā tasyopalabdhiḥ |",
    "1232:605": "atiśayavatī tu prajñā pratihetūtprekṣiṇī dṛṣṭā |",
    "1232:606": "tenāniścayaḥ pratiyoginaḥ saṃbhavāsaṃbhavayoriti vastuto |",
    "1232:607": "sambhavatpratihetutvalakṣaṇasya aniścitatvātra kaścid hetuḥ syāt |",
    "1232:608": "(5.9) athāpradarśitapratihetuḥ yathāha,",
    "1232:609": "“yadā tarhi śabdatvaṃ nityamabhyupagaccati tadāyaṃ hetureva syād yadyatra anityatvahetuṃ kṛtakatvādi kaścitra darśayed “ iti |",
    "1232:610": "idamidānīṃ sumahad vyasanamāyātaṃ gurubhirabhihitatvādaprakāśyaṃ,",
    "1232:611": "nyāyamanupālayadbhirasaṃvaraṇīyamiti kaṣṭataraṃ vyasanaṃ kathaṃ nirvoḍhuṃ śakyeta?",
    "1232:612": "sa tāvadayaṃ hetuḥ vastūni svasādhyaprakṛtīni kṛtvā tatpramāṇakān puruṣān abhyudayaniḥ śreyasābhyāṃ yojayitvā punaśca pratibhāvatā puruṣeṇa hetvantaranidarśanena utkīlitasādhanasāmarthyaḥ tāni vastūni tadbhāvasampadastāṃśca puruṣān abhyudayaniḥ śreyasasampadaḥ pracyāvya bhraṣṭarājya iva rājā tapovanaṃ gaccatīti kimatra brūmaḥ |",
    "1232:613": "(5.10) puruṣapratibhākṛtaṃ hi yadi sādhanatvaṃ syāt tadā na kiñcit sādhanamasādhanaṃ vā |",
    "1232:614": "sa ca heturyadi svabhāvatastaddharmabhāvī tadā kathamanyathā kriyeta?",
    "1232:615": "vastusvabhāvānyathābhāvasyābhāvāt |",
    "1232:616": "ekasya ca viruddhobhayasvabhāvasyābhāvāt |",
    "1232:617": "ataddharmabhāvī ca kathamanyadāpi sādhanaṃ kasyacit |",
    "1232:618": "tasmāt svabhāvataḥ svasvasādhyāvinābhāvinoryathoktalakṣaṇayoḥ kāryasvabhāvahetvoḥ tallakṣaṇasya pratihetorasaṃbhavādalakṣaṇamekasaṃkhyāvivakṣā,",
    "1232:619": "vyavaccedyābhāvāt |",
    "1232:620": "(5.11) jñānaṃ punarna liṅgasyātmarūpamiti kathaṃ liṅgalakṣaṇaṃ bhaviṣyati |",
    "1232:621": "kiṃrūpād hetoranumeyo'rtho jñātavya iti cintāyāṃ pratipatturavisaṃvādakalingasvarūpamabhidhīyate yasya darśanād ayaṃ pravibhāgena sādhanaṃ vyavasthāpya tasyeṣṭārthasaṃnidhānasaṃpratyayāt pravṛttimavalambate |",
    "1232:622": "tathā yadasyātmarūpaṃ tallakṣaṇaṃ na tu pararūpam |",
    "1232:623": "pratipattijanmani upayogamātrāt tallakṣaṇatve prameyapuruṣādīnāmapi tallakṣaṇatvaṃ bhavet |",
    "1232:624": "na hi teṣvapi asatsu liṅgini jñānaṃ bhavati |",
    "1232:625": "(5.12) niścitagrahaṇaṃ tarhi na kartavyam |",
    "1232:626": "na, tasyānyārthatvāt |",
    "1232:627": "sapakṣavipakṣayordarśanādarśanamātrato gamakaṃ hetumiccatāṃ naiva samartho heturbhavati satorapi darśanādarśanayoragamakatvadarśanāt |",
    "1232:628": "tena bhāvābhāvābhyāmeva gamako heturiti jñāpanārtha niścitagrahaṇam |",
    "1232:629": "tena pararūpaṃ liṅgasya lakṣaṇaṃ na bhavati,",
    "1232:630": "tena liṅgasya rūpaviśeṣānamidhānāt |",
    "1232:631": "tau hi bhāvābhāvau tadbhāvasādhakapramāṇavṛttyā boddhavyau,",
    "1232:632": "upāyāntarābhāvāt |",
    "1232:633": "(5. 13) yadyapi bhāvābhāvavacanamātreṇa tatsādhanapramāṇavṛttiḥ ākṣipyate,",
    "1232:634": "anyathā tayoreva sattā' prasiddheḥ,",
    "1232:635": "jñānasattānibandhanatvājjñeyasattāvyavasthāyāḥ iti sarvatra jñeyasattāvyavasthaiva tatsādhanaṃ pramāṇamākarṣatiḥ parārthatvācca śāstrapraṇayanasyaḥ trirūpaṃ liṅgaṃ saṃvādakamiti tadrūpamapratipattṛṇāṃ tataḥ pravṛttirna bhavatīti paropalakṣaṇātvādeva pravartake jñānaṃ siddhamḥ tathāpi tāveva viśiṣṭau bhāvābhāvau kecid darśanādarśanamātreṇa vyavasthāpayantīti teṣāṃ niṣedhārtho'yaṃ niścitaśabdaḥ prayuktaḥ |",
    "1232:636": "satorapi bhāvābhāvadarśanayoḥ anvayavyatirekayoḥ saṃśayāt |",
    "1232:637": "tasmāt pratibandhasādhakapramāṇavṛttyaiva bhāvābhāvau sidhyata iti vipratipattinirāsārthamasmābhirniścitagrahaṇaṃ kṛtam |",
    "1232:638": "yato'pi trairūpyavacanamātreṇa tatsādhanapramāṇākṣepasiddhiḥ,",
    "1232:639": "na jñānaṃ pṛthagato rūpāntaraṃ bhavati,",
    "1232:640": "tenaivāvagatatvād,",
    "1232:641": "upalayārthavat pakṣadharmatvāt |",
    "1232:642": "(5.14) anvayavyatirekayorapi tarhi na pṛthakatvam,",
    "1232:643": "ekasya prayogādubhayagateriti cet |",
    "1232:644": "na |",
    "1232:645": "hetoḥ sapakṣāsapakṣayorbhāvābhāvau na parasparamākṣipataḥ |",
    "1232:646": "ekaṃ vākyamubhayaṃ gamayatītyucyate naiko'rthaḥ svabhāvo dvitīyasyeti |",
    "1232:647": "nanu tatraiva bhāva ityatra tadarthatayā tadabhāve'bhāvo gamyate,",
    "1232:648": "atadbhāve'vaśyamabhāva ityatra ca tadbhāve bhāva iti parasparākṣepa iti cet |",
    "1232:649": "vacanametat sāmarthyādubhayamākṣipati ekasyāpi niyamakhyāpakasya dvitīyākṣepanāntarīyakatvāt |",
    "1232:650": "na ca tāvatobhayorekasvabhāvatā |",
    "1232:651": "pṛthagabhidhānaṃ tu prayoganiyamārtham |",
    "1232:652": "na punaḥ kevalau bhāvābhāvau parasparamākṣipataḥ |",
    "1232:653": "niyamavantau ca na kevalau niyamasyobhayarūpatvāt |",
    "1232:654": "(5.15) tasmāt tatraiva bhāva iti na bhāva evocyate itareṇāpi nā bhāva eva yena bhāvo'bhāvo vā dvitīyamākṣipet |",
    "1232:655": "naivaṃ jñānaṃ,",
    "1232:656": "paropalakṣaṇaśāstrāgṛhītajñānāt trailakṣaṇyādavyatirekāditi na lakṣaṇāntaram |",
    "1232:657": "tasmātra hetuḥ ṣaḍlakṣaṇaḥ |",
    "1232:658": "hetubindurācāryadharmakīrtikṛtaḥ samāptaḥ |"
}