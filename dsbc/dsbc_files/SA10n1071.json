{
  "SA10n1071:0": "viparyāsaparīkṣā trayoviṃśatitamaṃ prakaraṇam |",
  "SA10n1071:1": "atrāha - vidyata eva bhavasaṃtatiḥ,",
  "SA10n1071:2": "tatkāraṇasadbhāvāt |",
  "SA10n1071:3": "iha hi kleśebhyaḥ karma pravartate |",
  "SA10n1071:4": "karmakleśahetukā janmamaraṇaparaṃparā upajāyate |",
  "SA10n1071:5": "sā ca bhavasaṃtatirvyapadiśyate |",
  "SA10n1071:6": "tasyāśca pradhānaṃ kāraṇaṃ kleśāḥ,",
  "SA10n1071:7": "prahīṇakleśānāṃ bhavasaṃtaterabhāvāt |",
  "SA10n1071:8": "te ca rāgādayaḥ kleśāḥ santi |",
  "SA10n1071:9": "tasmāt kāryabhūtāpi janmamaraṇaparaṃparā avicchedaprabandhena bhavasaṃtatirapi bhaviṣyatīti |",
  "SA10n1071:10": "ucyate |",
  "SA10n1071:11": "syād bhavasaṃtatiḥ,",
  "SA10n1071:12": "yadi taddhetubhūtāḥ kleśāḥ syuḥ |",
  "SA10n1071:13": "na tu santi |",
  "SA10n1071:14": "kathaṃ kṛtvā?",
  "SA10n1071:15": "iha bhagavadbhirbuddhaiḥ sakalatribhuvanajanasaṃkleśaśatruvidhvaṃsibhiścaturmārārātisamaraparājayaiḥ -",
  "SA10n1071:16": "saṃkalpaprabhavo rāgo dveṣo mohaśca kathyate |",
  "SA10n1071:17": "śubhāśubhaviparyāsān saṃbhavanti pratītya hi ||1 ||",
  "SA10n1071:18": "saṃkalpo vitarkaḥ |",
  "SA10n1071:19": "saṃkalpāt prabhavatīti saṃkalpaprabhavaḥ |",
  "SA10n1071:20": "kāma jānāmi te mūlaṃ saṃkalpātkila jāyase |",
  "SA10n1071:21": "na tvāṃ saṃkalpayiṣyāmi tato me na bhaviṣyasi ||",
  "SA10n1071:22": "iti gāthābhidhānāt",
  "SA10n1071:23": "saṃkalpaprabhavo rāgo dveṣo mohaśca kathyate |",
  "SA10n1071:24": "etanmūlakatvādanyeṣāṃ kleśānāṃ mukhyatvādeṣāmevopādānaṃ trayāṇām |",
  "SA10n1071:25": "ete ca trayaḥ kleśāḥ -",
  "SA10n1071:26": "śubhāśubhaviparyāsān saṃbhavanti pratītya hi |",
  "SA10n1071:27": "tatra hi śubhamākāraṃ pratītya rāga utpadyate,",
  "SA10n1071:28": "aśubhaṃ pratītya dveṣaḥ,",
  "SA10n1071:29": "viparyāsān pratītya moha utpadyate |",
  "SA10n1071:30": "saṃkalpastu eṣāṃ trayāṇāmapi sādhāraṇakāraṇamutpattau |",
  "SA10n1071:31": "kathaṃ punarmohaḥ saṃkalpaprabhavaḥ? ucyate |",
  "SA10n1071:32": "uktaṃ hi pratītyasamutpāde bhagavatā -",
  "SA10n1071:33": "avidyāpi bhikṣavaḥ sahetukā sapratyayā sanidānā |",
  "SA10n1071:34": "kaśca bhikṣavaḥ avidyāyā hetuḥ?",
  "SA10n1071:35": "ayoniśo bhikṣavo manaskāro'vidyāyā hetuḥ |",
  "SA10n1071:36": "āvilo mohajo manaskāro bhikṣavo'vidyāyā hetuḥ ||",
  "SA10n1071:37": "ityataḥ avidyā saṃkalpaprabhavā bhavati ||1 ||",
  "SA10n1071:38": "tataśca -",
  "SA10n1071:39": "śubhāśubhaviparyāsān saṃbhavanti pratītya ye |",
  "SA10n1071:40": "te svabhāvānna vidyante tasmāt kleśā na tattvataḥ ||2 ||",
  "SA10n1071:41": "iti | yadi rāgādayaḥ svabhāvasiddhāḥ syuḥ,",
  "SA10n1071:42": "naiva te śubhāśubhaviparyāsān pratītya saṃbhaveyuḥ,",
  "SA10n1071:43": "svabhāvasya akṛtrimatvāt paranirapekṣatvācca |",
  "SA10n1071:44": "bhavanti ca śubhāśubhaviparyāsān pratītya,",
  "SA10n1071:45": "tasmānniḥsvabhāvā eva te |",
  "SA10n1071:46": "tattvato na vidyante,",
  "SA10n1071:47": "paramārthataḥ svabhāvato na vidyante ityarthaḥ ||2 ||",
  "SA10n1071:48": "api ca -",
  "SA10n1071:49": "ātmano'stitvanāstitvena kathaṃcicca sidhyataḥ |",
  "SA10n1071:50": "taṃ vināstitvanāstitve kleśānāṃ sidhyataḥ katham ||3 ||",
  "SA10n1071:51": "ātmano yathā astitvanāstitve na staḥ,",
  "SA10n1071:52": "tathā uktaṃ vistareṇa |",
  "SA10n1071:53": "tataśca - tadāśritasya dharmasya kuto'stitvanāstitve bhaviṣyataḥ? ||3 ||",
  "SA10n1071:54": "atha syāt - yadi astitvanāstitve ātmano na staḥ,",
  "SA10n1071:55": "tadā kimatra kleśānāmāyātam,",
  "SA10n1071:56": "yatasteṣāmapi astitvanāstitve na staḥ iti ? ucyate -",
  "SA10n1071:57": "kasyaciddhi bhavantīme kleśāḥ sa ca na sidhyati |",
  "SA10n1071:58": "kaścidāho vinā kaṃcitsanti kleśā na kasyacit ||4 ||",
  "SA10n1071:59": "iha amī rāgādayaḥ kuḍayaṃ citravat phalaṃ pakkatādivacca utpattau āśrayamapekṣante |",
  "SA10n1071:60": "tataśca kasyacidete bhavanti,",
  "SA10n1071:61": "na vinā kaṃcidāśrayam |",
  "SA10n1071:62": "sa ca āśrayaḥ parikalpyamānaḥ ātmā vā cittaṃ vā bhavet |",
  "SA10n1071:63": "sa caiṣāmāśrayaḥ pūrvameva pratiṣiddhatvānnāsti |",
  "SA10n1071:64": "taṃ ca kaṃcidāśrayaṃ vinā kasya kleśā bhavantu?",
  "SA10n1071:65": "naiva kasyacidbhavanti,",
  "SA10n1071:66": "tasyāvidyamānatvāt,",
  "SA10n1071:67": "āho vinā kaṃcit santi kleśā na kasyacit ||4 ||",
  "SA10n1071:68": "atrāha - naiva hi kleśānāṃ kaścidāśrayaḥ pūrvaṃ siddho'bhyupagamyate |",
  "SA10n1071:69": "na ca ātmā nāma kaścidasti,",
  "SA10n1071:70": "yaḥ āśrayatvena vyavasthāpyeta,",
  "SA10n1071:71": "nirhetukatvād vyomacūtataruvat |",
  "SA10n1071:72": "kiṃ tarhi kliṣṭaṃ cittaṃ pratītya kleśā upajāyante,",
  "SA10n1071:73": "tacca cittaṃ sahaiva kleśairupajāyata iti |",
  "SA10n1071:74": "etadapi na yuktamityāha -",
  "SA10n1071:75": "svakāyadṛṣṭivat kleśāḥ kliṣṭe santi na pañcadhā |",
  "SA10n1071:76": "svakāyadṛṣṭivat kliṣṭaṃ kleśeṣvapi na pañcadhā ||5 ||",
  "SA10n1071:77": "svakāyo hi nāma rūpādilakṣaṇasaṃhatiḥ |",
  "SA10n1071:78": "svakāyadṛṣṭiḥ svakāye ātmadṛṣṭiḥ ātmīyākāra grahaṇapravṛttā |",
  "SA10n1071:79": "yatheyaṃ pañcadhā vicāryamāṇā svakāye na saṃbhavati,",
  "SA10n1071:80": "skandhā na nānyaḥ skandhebhyo nāsmin skandhā na teṣu saḥ |",
  "SA10n1071:81": "tathāgataḥ skandhavānna katamo'tra tathāgataḥ ||",
  "SA10n1071:82": "ityanena | evaṃ kliṣṭe'pi kleśā vicāryamāṇāḥ pañcadhā na saṃbhavanti |",
  "SA10n1071:83": "tatra kliśyantīti kleśā kliśyate iti kliṣṭam |",
  "SA10n1071:84": "tatra yadeva kliṣṭaṃ tadeva kleśā iti na yujyate dagdhṛdāhyayorapyekatva prasaṅgāt |",
  "SA10n1071:85": "anyat kliṣṭam,",
  "SA10n1071:86": "anye kleśā iti na yujyate |",
  "SA10n1071:87": "paratra nirapekṣatvāt,",
  "SA10n1071:88": "akliṣṭahetuka kleśaprasaṅgāt |",
  "SA10n1071:89": "ata eva ca ekatvānyatvābhāvādādhārādheyatadvatpakṣāṇāṃ ca abhāvānna kleśeṣu kliṣṭam,",
  "SA10n1071:90": "na kliṣṭe kleśāḥ,",
  "SA10n1071:91": "nāpi kleśavat kliṣṭam |",
  "SA10n1071:92": "ityevaṃ kliṣṭe pañcadhā vicāryamāṇāḥ kleśā na saṃbhavanti |",
  "SA10n1071:93": "yathā ca kliṣṭahetukāḥ kleśā na saṃbhavanti,",
  "SA10n1071:94": "evaṃ kleśahetukamapi kliṣṭaṃ kleśeṣu vicāryamāṇaṃ pañcadhā na saṃbhavati |",
  "SA10n1071:95": "na hi kleśā eva kliṣṭam,",
  "SA10n1071:96": "kartṛkarmaṇorekatvaprasaṅgāt ,",
  "SA10n1071:97": "nānye kleśā anyat kliṣṭam,",
  "SA10n1071:98": "nirapekṣatvaprasaṅgāt,",
  "SA10n1071:99": "na ca kliṣṭe kleśāḥ na ca kleśeṣu kliṣṭam,",
  "SA10n1071:100": "na kliṣṭavantaḥ kleśāḥ |",
  "SA10n1071:101": "ityevaṃ svakāyadṛṣṭivadeva kliṣṭaṃ kleśeṣvapi pañcadhā nāsti |",
  "SA10n1071:102": "yataścaivam,",
  "SA10n1071:103": "ataḥ parasparāpekṣayāpi kleśākliṣṭayornāsti siddhiḥ ||5 ||",
  "SA10n1071:104": "atrāha - yadyapi tvayā kleśāḥ pratiṣiddhāḥ,",
  "SA10n1071:105": "tathāpi kleśahetavaḥ śubhāśubhaviparyāsāstāvat santi,",
  "SA10n1071:106": "tatsadbhāvācca kleśāḥ santīti |",
  "SA10n1071:107": "ucyate |",
  "SA10n1071:108": "syuḥ kleśāḥ,",
  "SA10n1071:109": "yadi śubhāśubhaviparyāsā eva syuḥ,",
  "SA10n1071:110": "yāvatā ete'pi pratītya sasutpannatvādvakṣyamāṇapratiṣedhācca |",
  "SA10n1071:111": "yadā ca te na santi svabhāvataḥ , tadā -",
  "SA10n1071:112": "svabhāvato na vidyante śubhāśubhaviparyayāḥ |",
  "SA10n1071:113": "pratītyasamutpannatvādvakṣyamāṇapratiṣedhācca |",
  "SA10n1071:114": "yadā ca te na santi svabhāvataḥ, tadā -",
  "SA10n1071:115": "pratītya katamān kleśāḥ śubhāśubhaviparyayān ||6 ||",
  "SA10n1071:116": "naiva santi kleśāḥ,",
  "SA10n1071:117": "taddhetuśubhāśubhaviparyayābhāvādityabhiprāyaḥ ||6 ||",
  "SA10n1071:118": "atrāha - vidyanta eva kleśāḥ,",
  "SA10n1071:119": "tadālambanasadbhāvāt |",
  "SA10n1071:120": "iha hi yannāsti,",
  "SA10n1071:121": "na tasyālambana masti,",
  "SA10n1071:122": "tadyathā vandhyāsūnoḥ |",
  "SA10n1071:123": "asti ca rūpaśabdagandharasaspraṣṭavyadharmākhyaṃ ṣaḍvidhamālambanam |",
  "SA10n1071:124": "tasmādālambanasadbhāvādvidyanta eva kleśā iti |",
  "SA10n1071:125": "ucyate |",
  "SA10n1071:126": "astyetat, yad bhavadbhiḥ -",
  "SA10n1071:127": "rūpaśabdarasasparśā gandhā dharmāśca ṣaḍvidham |",
  "SA10n1071:128": "vastu rāgasya dveṣasya mohasya ca vikalpyate ||7 ||",
  "SA10n1071:129": "tatra vastu ālambanam,",
  "SA10n1071:130": "vasatīti vā asmin rāgādikam,",
  "SA10n1071:131": "tadutpatteḥ iti kṛtvā |",
  "SA10n1071:132": "tacca tadālambanaṃ ṣoḍhā bhavati,",
  "SA10n1071:133": "indriyāṇāṃ ṣaṇṇāṃ paricchedakarāṇāmanyonyabhedāt |",
  "SA10n1071:134": "rūpaṃ śabdā gandhā rasāḥ spraṣṭavyāni dharmāśceti |",
  "SA10n1071:135": "tatra idamihāmutreti nirūpaṇāt,",
  "SA10n1071:136": "rūpaṇācca rūpam |",
  "SA10n1071:137": "tena śabdena śabdyante prakāśyante padārthā iti śabdaḥ |",
  "SA10n1071:138": "gandhyante hiṃsyante yatra prāptāḥ tato'nyatrāgamanād gandhāḥ |",
  "SA10n1071:139": "rasyate āsvādyate iti rasaḥ |",
  "SA10n1071:140": "spṛśyate iti sparśaḥ |",
  "SA10n1071:141": "svalakṣaṇāsādhāraṇānnirvāṇāgradharmādhāraṇāddharmāḥ |",
  "SA10n1071:142": "tadetat ṣaḍvidhaṃ vastu bhavati |",
  "SA10n1071:143": "kasya? rāgasya dveṣasya mohasya |",
  "SA10n1071:144": "tatra rañjanaṃ rāgo raktiradhyavasānam |",
  "SA10n1071:145": "rajyate vā anena cittamiti rāgaḥ |",
  "SA10n1071:146": "dūṣaṇaṃ doṣaḥ,",
  "SA10n1071:147": "āghātaḥ sattvaviṣayo'sattvaviṣayo vā dūṣyate vā anena citamiti doṣaḥ |",
  "SA10n1071:148": "mohanaṃ mohaḥ saṃmohaḥ padārthasvarūpāparijñānam |",
  "SA10n1071:149": "muhyate vā anena cittamiti mohaḥ |",
  "SA10n1071:150": "tadeṣāṃ kleśānāṃ rūpādikaṃ ṣaḍvidhaṃ vastu ālambanaṃ bhavati |",
  "SA10n1071:151": "tatra śubhākārā dhyāropeṇa yathā rūpādibhyo rāga upajāyate,",
  "SA10n1071:152": "aśubhākārādhyāropeṇa dveṣaḥ,",
  "SA10n1071:153": "nityātmādyadhyāropeṇa mohaḥ saṃbhavatīti ||7 ||",
  "SA10n1071:154": "satyaṃ vikalpyate etadbālajanaiḥ ṣaḍvidhaṃ vastu |",
  "SA10n1071:155": "kiṃ tu avidyamānasvabhāvasattākametad rāgādīnāmālambanatvena parikalpyate bhavatā taimirikairiva asatkeśamaśakamakṣikādvicandrādikamiti pratipādayannāha -",
  "SA10n1071:156": "rūpaśabdarasasparśā gandhā dharmāśca kevalāḥ |",
  "SA10n1071:157": "kevalā iti parikalpitamātrā niḥsvabhāvā ityarthaḥ |",
  "SA10n1071:158": "yadi niḥsvabhāvāḥ,",
  "SA10n1071:159": "kathaṃ tarhi upalabhyante iti? ucyate -",
  "SA10n1071:160": "gandharvanagarākārā marīcisvapnasaṃnibhāḥ ||8 ||",
  "SA10n1071:161": "iti ete upalabhyante ||8 ||",
  "SA10n1071:162": "yathā gandharvanagarādiprakhyā ete kevalaṃ viparyāsādupalabhyante, tadā -",
  "SA10n1071:163": "aśubhaṃ vā śubhaṃ vāpi kutasteṣu bhaviṣyati |",
  "SA10n1071:164": "māyāpuruṣakalpeṣu pratibimbasameṣu ca ||9 ||",
  "SA10n1071:165": "tadanena mithyāśrayasamutpannatvācchubhāśubhayorapi nimittayormṛṣātvameva bhavati | yathoktam -",
  "SA10n1071:166": "ahaṃkārodbhavāḥ skandhāḥ so'haṃkāro'nṛto'rthataḥ |",
  "SA10n1071:167": "bījaṃ yasyānṛtaṃ tasya prarohaḥ satyataḥ kutaḥ ||",
  "SA10n1071:168": "skandhānasatyān dṛṣṭvaivamahaṃkāraḥ prahīyate |",
  "SA10n1071:169": "ahaṃkāraprahāṇācca na punaḥ skandhasaṃbhavaḥ ||",
  "SA10n1071:170": "iti ||9 ||",
  "SA10n1071:171": "na ca kevalamāśrayamithyātve śubhāśubhayornimittayormithyātvam,",
  "SA10n1071:172": "api ca anayāpyupapattyā anayormithyātvamiti pratipādayannāha -",
  "SA10n1071:173": "anapekṣya śubhaṃ nāstyaśubhaṃ prajñapayemahi |",
  "SA10n1071:174": "yatpratītya śubhaṃ tasmācchubhaṃ naivopapadyate ||10 ||",
  "SA10n1071:175": "iha yadi śubhaṃ nāma kiṃcit syāt,",
  "SA10n1071:176": "niyataṃ tadaśubhamapekṣya bhavet,",
  "SA10n1071:177": "pārāvāravat ,",
  "SA10n1071:178": "bījāṅkuravat,",
  "SA10n1071:179": "hrasvadīrghavadvā,",
  "SA10n1071:180": "śubhasya saṃbandhyantarapadārthasāpekṣatvāt |",
  "SA10n1071:181": "taccāpyapekṣaṇīyamaśubhaṃ śubhena vinā nāsti |",
  "SA10n1071:182": "[anapekṣya śubhaṃ nāstyaśubhaṃ ] śubhaṃ nirapekṣyāśubhaṃ nāstītyabhiprāyaḥ |",
  "SA10n1071:183": "yadaśubhaṃ pratītya yadaśubhamapekṣya śubhaṃ prajñapayemahi vyavasthāpayemahi |",
  "SA10n1071:184": "yacchabdena anantarasyāśubhasya parāmarśaḥ |",
  "SA10n1071:185": "prajñapayemahītyanena uttarasya śubhasya saṃbandhaḥ |",
  "SA10n1071:186": "yataśca evaṃ śubhasya prajñaptau saṃbandhyantaramapekṣaṇīya maśubhākhyaṃ padārthāntaraṃ nāsti,",
  "SA10n1071:187": "tasmācchubhaṃ naivopapadyate hrasvāsaṃbhavādiva dīrgham,",
  "SA10n1071:188": "pārāsaṃbhavādiva avāramityabhiprāyaḥ ||10 ||",
  "SA10n1071:189": "idānīmaśubhamapi yathā na saṃbhavati,",
  "SA10n1071:190": "tathā pratipādayannāha -",
  "SA10n1071:191": "anapekṣyāśubhaṃ nāsti śubhaṃ prajñapayemahi |",
  "SA10n1071:192": "yatpratītyāśubhaṃ tasmādaśubhaṃ naiva vidyate ||11 ||",
  "SA10n1071:193": "yadi hi aśubhaṃ nāma kiṃcit syāt,",
  "SA10n1071:194": "niyatameva tacchubhamapekṣya bhavet,",
  "SA10n1071:195": "pārāvāravat,",
  "SA10n1071:196": "hrasvadīrghavadvā,",
  "SA10n1071:197": "aśubhasya saṃbandhyantarapadārthasāpekṣatvāt |",
  "SA10n1071:198": "taccāpyapekṣaṇīyaṃ śubhamaśubhena vinā nāsti,",
  "SA10n1071:199": "anapekṣyāśubhaṃ nāsti śubham |",
  "SA10n1071:200": "aśubhaṃ nirapekṣya śubhaṃ na saṃbhavatītyabhiprāyaḥ |",
  "SA10n1071:201": "yacchubhaṃ pratītya yacchubhamapekṣya aśubhaṃ prajñapayemahi,",
  "SA10n1071:202": "aśubhaṃ vyavasthāpayemahi |",
  "SA10n1071:203": "atrāpi yacchabdena anantarasya śubhasya parāmarśaḥ |",
  "SA10n1071:204": "prajñapayemahītyanena ca uttarasyāśubhasya saṃbandhaḥ |",
  "SA10n1071:205": "yataścaivamaśubhasya prajñaptau saṃbandhyantaramapekṣaṇīyaṃ śubhākhyaṃ padārthāntaraṃ nāsti,",
  "SA10n1071:206": "tasmādaśubhaṃ naiva vidyate ||11 ||",
  "SA10n1071:207": "yataścaivaṃ śubhāśubhayorasaṃbhavaḥ, ataḥ -",
  "SA10n1071:208": "avidyamāne ca śubhe kuto rāgo bhaviṣyati |",
  "SA10n1071:209": "aśubhe'vidyamāne ca kuto dveṣo bhaviṣyati ||12 ||",
  "SA10n1071:210": "śubhāśubhanimittakayo rāgadveṣayoḥ śubhāśubhanimittābhāve sati nirhetukatvānnāsti saṃbhava ityabhiprāyaḥ ||12 ||",
  "SA10n1071:211": "tadevaṃ śubhāśubhanimittābhāvena rāgadveṣayorabhāvamupapādya viparyāsasvabhāvābhāvapratipādanena mohasyāpyadhunā svabhāvābhāvaṃ pratipādayannāha -",
  "SA10n1071:212": "anitye nityamityevaṃ yadi grāho viparyayaḥ |",
  "SA10n1071:213": "nānityaṃ vidyate śūnye kuto grāho viparyayaḥ ||13 ||",
  "SA10n1071:214": "iha catvāro viparyāsā ucyante |",
  "SA10n1071:215": "tadyathā - anitye pratikṣaṇavināśini skandhapañcake yo nityamiti grāhaḥ,",
  "SA10n1071:216": "sa viparyāsaḥ | tathā -",
  "SA10n1071:217": "anityasya dhruvā pīḍā pīḍā yasya na tatsukham |",
  "SA10n1071:218": "tasmādanityaṃ yatsarvaṃ duḥkhaṃ taditi jāyate ||",
  "SA10n1071:219": "ityamunā nyāyena yadanityaṃ tadduḥkham,",
  "SA10n1071:220": "sarvasaṃskārāśca anityāḥ,",
  "SA10n1071:221": "tasmādduḥkhātmake skandhapañcake yaḥ sukhamiti viparīto grāhaḥ,",
  "SA10n1071:222": "so'paro viparyāsaḥ | tathā -",
  "SA10n1071:223": "śukraśoṇitasaṃparkabījaṃ viṇmūtravardhitam |",
  "SA10n1071:224": "amedhyarūpamājānan rajyase'tra kayecchayā ||",
  "SA10n1071:225": "amedhyapuñjapracchanne tatkledārdreṇa carmaṇā |",
  "SA10n1071:226": "yaḥ śayīta sa nārīṇāṃ śayīta jaghanodare || ityādi |",
  "SA10n1071:227": "evamidaṃ śarīraṃ sarvātmanā satatamaśucisvabhāvam |",
  "SA10n1071:228": "tatra yo mohācchucitvena grāho'bhiniveśaḥ ,",
  "SA10n1071:229": "sa viparyāsaḥ |",
  "SA10n1071:230": "tathā pañcaskandhakamātmalakṣaṇavilakṣaṇamasthiratvādudayavyayadharmitvācca nirātmakamātmasvabhāvaśūnyam,",
  "SA10n1071:231": "tasmin ya ātmagrāho'bhiniveśaḥ anātmani ātmābhiniveśaḥ,",
  "SA10n1071:232": "sa viparyāsaḥ |",
  "SA10n1071:233": "ityete catvāro viparyāsāḥ saṃmohasya hetubhūtāḥ ||",
  "SA10n1071:234": "atredānīṃ vicāryate - yadi nityatvaṃ nityadarśanaṃ svabhāvaśūnyeṣu nityagrāho viparyāsa ityevaṃ vyavasthāpyate,",
  "SA10n1071:235": "nanu ca svabhāvaśūnyeṣu skandheṣu anityatvamapi nāsti, iti",
  "SA10n1071:236": "nānityaṃ vidyate śūnye kuto grāho viparyayaḥ |",
  "SA10n1071:237": "anityatvaṃ hi viparītamapekṣya nityatvaṃ viparyāsa iti vyavasthāpyate |",
  "SA10n1071:238": "na ca anityatvaṃ vidyate śūnye |",
  "SA10n1071:239": "yadā anityatvasyābhāvaḥ,",
  "SA10n1071:240": "tadā kutastadvirodhi nityatvaṃ nityadarśanaviparyāso bhaviṣyatīti bhāvaḥ |",
  "SA10n1071:241": "tasmānnāsti viparyāsaḥ |",
  "SA10n1071:242": "yathā ca anityatvaṃ śūnye na saṃbhavati bhāvasvabhāvarahite sasvabhāvena anutpanne,",
  "SA10n1071:243": "evaṃ duḥkhatvamapi na saṃbhavati,",
  "SA10n1071:244": "aśucitvamapi nāsti |",
  "SA10n1071:245": "anātmakatvamapi nāsti |",
  "SA10n1071:246": "yadā ca svabhāvaśūnyatvādduḥkhatvādikaṃ nāsti,",
  "SA10n1071:247": "tadā kutastadvipakṣabhūtā nityasukhaśucyātmaviparyāsā bhaviṣyanti?",
  "SA10n1071:248": "tasmāt santi viparyāsāḥ svarūpataḥ |",
  "SA10n1071:249": "tadabhāve kuto bhaviṣyatyavidyā?",
  "SA10n1071:250": "hetvabhāvāt |",
  "SA10n1071:251": "yathoktaṃ bhagavatā -",
  "SA10n1071:252": "avidyayā naiva kadāci vidyate",
  "SA10n1071:253": "avidyata pratyayasaṃbhavaśca |",
  "SA10n1071:254": "avidyamāneyamavidya loke",
  "SA10n1071:255": "tasmānmayā ukta avidya eṣā ||",
  "SA10n1071:256": "tathā -",
  "SA10n1071:257": "kathaṃ bhagavan moho dhāraṇīpadam?",
  "SA10n1071:258": "bhagavānāha - atyantamukto hi mañjuśrīḥ mohaḥ,",
  "SA10n1071:259": "tenocyate mohaḥ |",
  "SA10n1071:260": "ityādinā viparyaya iti vyavasthāpyate ||13 ||",
  "SA10n1071:261": "nanu evaṃ sati svabhāvena avidyamāne padārthe anityamityapi grāho na saṃbhavati iti asāvapi kasmānna viparyāsa iti vyavasthāpyate iti pratipādayannāha -",
  "SA10n1071:262": "anitye nityamityevaṃ yadi grāho viparyayaḥ |",
  "SA10n1071:263": "anityamityapi grāhaḥ śūnye kiṃ na viparyayaḥ ||14 ||",
  "SA10n1071:264": "yadā ca ubhayasyāpi vaiparītyaṃ nityasya anityasya ca,",
  "SA10n1071:265": "tadā tadvayatiriktaṃ tṛtīyamaparaṃ nāsti yanna viparyayaḥ syāt |",
  "SA10n1071:266": "yadā ca aviparyāso nāsti,",
  "SA10n1071:267": "tadā kimapekṣo viparyāsaḥ syāditi |",
  "SA10n1071:268": "tasmādamunāpi nyāyena nāsti viparyayaḥ |",
  "SA10n1071:269": "tasyābhāvācca nāstyavidyā svarūpataḥ |",
  "SA10n1071:270": "yathā ca anitye nityamityevaṃ grāho viparyāso na saṃbhavati,",
  "SA10n1071:271": "evaṃ śeṣaviparyāsāsaṃbhave'pi yojyam |",
  "SA10n1071:272": "ata evoktaṃ bhagavatā āryadṛḍhāśayaparipṛcchāyām -",
  "SA10n1071:273": "bhagavānāha - kimetat kulaputra tasya bhavati yo mārgeṇa niḥsaraṇaṃ paryeṣate?",
  "SA10n1071:274": "na kulaputra tathāgatena rañjanīyān dharmān parivarjya rāgaprahāṇaṃ prajñaptam,",
  "SA10n1071:275": "evaṃ na doṣaṇīyān mohanīyāna dharmān parivarjya tathāgatena doṣamohaprahāṇaṃ prajñaptam |",
  "SA10n1071:276": "tat kasmāddhetoḥ?",
  "SA10n1071:277": "na kulaputra tathāgatāḥ kasyaciddharmasya utsargāya vā pratilambhāya vā dharmaṃ deśayanti na parijñāyai na prahāṇāya na sākṣātkriyāyai nābhisamayāya na saṃsāracaraṇatāyai na nirvāṇagamanatāyai notkṣepāya na prabhedāya |",
  "SA10n1071:278": "na hi kulaputra dvayaprabhāvitā tathāgatadharmatā |",
  "SA10n1071:279": "tatra ye dvaye caranti,",
  "SA10n1071:280": "na te samyakprayuktāḥ |",
  "SA10n1071:281": "mithyāprayuktāste vaktavyāḥ |",
  "SA10n1071:282": "katamacca kulaputra dvayam?",
  "SA10n1071:283": "ahaṃ rāgaṃ prahāsyāmīti dvayametat |",
  "SA10n1071:284": "ahaṃ dveṣaṃ prahāsyāmīti dvayametat |",
  "SA10n1071:285": "ahaṃ mohaṃ prahāsyāmīti dvayametat |",
  "SA10n1071:286": "ye evaṃprayuktāḥ,",
  "SA10n1071:287": "na te samyakprayuktā |",
  "SA10n1071:288": "mithyāprayuktāste veditavyāḥ ||",
  "SA10n1071:289": "tadyathāpi nāma kulaputra kaścideva puruṣo māyākāranāṭake pratyupasthite māyākāranirmitāṃ striyaṃ dṛṣṭvā rāgacittamutpādayet |",
  "SA10n1071:290": "sa rāgaparītacittaḥ parṣacchāradyabhayena utthāyāsanādapakramet |",
  "SA10n1071:291": "so'pakramya tāmeva striyamaśubhato manasi kuryādanityato duḥkhataḥ śūnyato'nātmato manasi kuryāt |",
  "SA10n1071:292": "bhagavānāha -evameva kulaputra ihaike bhikṣubhikṣuṇyupāsakopāsikā draṣṭavyāḥ,",
  "SA10n1071:293": "ye'nutpannān dharmānajātānaśubhato manasi kurvanti,",
  "SA10n1071:294": "anityato duḥkhato'nātmato manasi kurvanti |",
  "SA10n1071:295": "nāhaṃ teṣāṃ mohapuruṣāṇāṃ mārgabhāvanāṃ vadāmi |",
  "SA10n1071:296": "mithyāprayuktāste veditavyāḥ ||",
  "SA10n1071:297": "tadyathāpi nāma kulaputra kaścideva puruṣaḥ suptaḥ svapnāntare svagṛhe rājabhāryāṃ paśyet |",
  "SA10n1071:298": "sa tayā sārdhaṃ śayyāṃ kalpayet |",
  "SA10n1071:299": "smṛtisaṃmoṣāccaivaṃ kalpayet - viruddho'smīti |",
  "SA10n1071:300": "sa bhītasrastaḥ palāyet ,",
  "SA10n1071:301": "mā māṃ rājā vidhyet,",
  "SA10n1071:302": "sa mā māṃ jīvitād vyavaropayet |",
  "SA10n1071:303": "tat kiṃ manyase kulaputra api nu sa puruṣo bhītasrastaḥ palāyamānastato rājabhāryānidānabhayātparimucyeta?",
  "SA10n1071:304": "āha - no bhagavan |",
  "SA10n1071:305": "tatkasya hetoḥ?",
  "SA10n1071:306": "tathā hi bhagavaṃstena puruṣeṇa astriyāṃ strīsaṃjñā utpāditā,",
  "SA10n1071:307": "abhūtaṃ ca parikalpitam |",
  "SA10n1071:308": "bhagavānāha - evameva kulaputra ihaike bhikṣubhikṣuṇyupāsakopāsikā draṣṭavyāḥ,",
  "SA10n1071:309": "ye arāge rāgasaṃjñāmutpādya rāgabhayabhītā rāganiḥsaraṇaṃ paryeṣante |",
  "SA10n1071:310": "evamadoṣe doṣasaṃjñāmutpādya doṣabhayabhītā doṣaniḥsaraṇaṃ paryeṣante |",
  "SA10n1071:311": "amohe mohasaṃjñāmutpādya mohabhayabhītā mohaniḥsaraṇaṃ paryeṣante |",
  "SA10n1071:312": "nāhaṃ teṣāṃ mohapuruṣāṇāṃ mārgabhāvanāṃ vadāmi |",
  "SA10n1071:313": "mithyāprayuktāste veditavyāḥ ||",
  "SA10n1071:314": "tadyathāpi nāma kulaputra sa puruṣaḥ abhaye bhayasaṃjñāmutpādayedasatsamāropeṇa |",
  "SA10n1071:315": "evameva kulaputra sarvabālapṛthagjanā rāgakoṭiṃ virāgakoṭimaprajānanto rāgakoṭibhayabhītā virāgakoṭiṃ niḥsaraṇaṃ paryeṣante |",
  "SA10n1071:316": "doṣakoṭimakiṃcanakoṭimaprajānanto doṣakoṭibhayabhītā akiṃcanakoṭiṃ niḥsaraṇaṃ paryeṣante |",
  "SA10n1071:317": "mohakoṭiṃ śūnyatākoṭimaprajānanto mohakoṭibhayabhītāḥ śūnyatākoṭiṃ niḥsaraṇaṃ paryeṣante |",
  "SA10n1071:318": "nāhaṃ teṣāṃ kulaputra mohapuruṣāṇāṃ mārgabhāvanāṃ vadāmi |",
  "SA10n1071:319": "mithyāprayuktāste veditavyāḥ ||",
  "SA10n1071:320": "iti vistaraḥ ||14 ||",
  "SA10n1071:321": "atrāha - yadyapi anitye nityamityevaṃ grāho viparyayo na saṃbhavati,",
  "SA10n1071:322": "tathāpi eṣa tāvat grāho'sti |",
  "SA10n1071:323": "grāhaśca nāma saṃgrahaṇaṃ bhāvarūpaḥ |",
  "SA10n1071:324": "tasya ca avaśyaṃ sādhanena karaṇena bhavitavyaṃ sādhakatamena nityatvādinā |",
  "SA10n1071:325": "kartrā ca bhavitavyaṃ svatantreṇa nityātmanā cittena vā |",
  "SA10n1071:326": "karmaṇā ca karturīpsitatamena viṣayeṇa rūpādinā |",
  "SA10n1071:327": "satyāṃ ca bhāvakaraṇakartṛkarmaṇāṃ siddhau sarvasiddheriṣṭasiddhiḥ syādasmākamiti |",
  "SA10n1071:328": "ucyate |",
  "SA10n1071:329": "alīkeyaṃ pratyāśā |",
  "SA10n1071:330": "nanu ca yathopavarṇitena nyāyena -",
  "SA10n1071:331": "yena gṛhṇāti yogrāho grahītā yacca gṛhyate |",
  "SA10n1071:332": "upaśāntāni sarvāṇi tasmādgrāho na vidyate ||15 ||",
  "SA10n1071:333": "iha hi kaścid grahītā yena viśeṣeṇa nityatvādinā karaṇabhūtena kiṃcit karmabhūtaṃ rūpaśabdādikaṃ vastu gṛhṇāti,",
  "SA10n1071:334": "tadyathā na saṃbhavati tathā pūrvaṃ pratipāditam |",
  "SA10n1071:335": "kathaṃ kṛtvā ?",
  "SA10n1071:336": "anitye nityamityevaṃ yadi grāho viparyayaḥ |",
  "SA10n1071:337": "ityādinā yathā nityatvādikaṃ karaṇaṃ na saṃbhavati,",
  "SA10n1071:338": "tathā pratipāditam |",
  "SA10n1071:339": "grahītāpi yathā nāsti, tathā -",
  "SA10n1071:340": "ātmano'stitvanāstitve na kathaṃcicca sidhyataḥ |",
  "SA10n1071:341": "ityanena pratipāditam |",
  "SA10n1071:342": "yacca gṛhyate tadapi nāsti tathā -",
  "SA10n1071:343": "rūpaśabdarasasparśā gandhā dharmāśca kevalāḥ |",
  "SA10n1071:344": "ityanena pratipāditam |",
  "SA10n1071:345": "yadā caivaṃ kartṛkaraṇakarmāṇi na siddhāni,",
  "SA10n1071:346": "tadā kuto nirhetuko grāho bhaviṣyati? tataśca-",
  "SA10n1071:347": "yena gṛhṇāti yo grāho grahītā yacca gṛhyate |",
  "SA10n1071:348": "upaśāntāni sarvāṇi",
  "SA10n1071:349": "svabhāvena anutpannatvānirvṛtāni sarvāṇītyarthaḥ |",
  "SA10n1071:350": "yataśca evamevam -",
  "SA10n1071:351": "tasmād grāho na vidyate ||",
  "SA10n1071:352": "athavā | pratyayaparīkṣādibhiḥ prakaraṇairyasmāt sarveṣāmeva karaṇakartṛkarmaṇāṃ sarvathānutpādaḥ pratipāditaḥ,",
  "SA10n1071:353": "tasmāt sarvāṇyetāni bhāvasvarūpavirahādupaśāntāni |",
  "SA10n1071:354": "ataśca grāho na vidyate ||15 ||",
  "SA10n1071:355": "atrāha - vidyanta eva viparyayāḥ,",
  "SA10n1071:356": "viparītasadbhāvāt |",
  "SA10n1071:357": "iha hi viparyāsānugato devadatto nāma vidyate |",
  "SA10n1071:358": "na ca vinā viparyāsaiḥ sa viparyāsānugataḥ saṃbhavati |",
  "SA10n1071:359": "tasmāt santi viparyāsāḥ viparyastasadbhāvāditi |",
  "SA10n1071:360": "ucyate |",
  "SA10n1071:361": "iha asmābhiḥ karaṇakartṛkarmaṇāmabhāvāt sarvathā grāha eva nāstīti pratipāditam | tataśca -",
  "SA10n1071:362": "avidyamāne grāhe ca mithyā vā samyageva vā |",
  "SA10n1071:363": "bhavedviparyayaḥ kasya bhavetkasyāviparyayaḥ ||16 ||",
  "SA10n1071:364": "samyagvā mithyā vā kasyacit kiṃcidapyagṛhṇataḥ kuto viparītatvamaviparītatvaṃ veti |",
  "SA10n1071:365": "tasmānna santi viparyayāḥ ||16 ||",
  "SA10n1071:366": "api ca | ime viparyayāḥ kasyacidiṣyamāṇāḥ viparītasya parikalpyeran,",
  "SA10n1071:367": "aviparītasya vā,",
  "SA10n1071:368": "viparyasyamānasya vā?",
  "SA10n1071:369": "sarvathā ca nopapadyante iti pratipādayannāha -",
  "SA10n1071:370": "na cāpi viparītasya saṃbhavanti viparyayāḥ |",
  "SA10n1071:371": "na cāpyaviparītasya saṃbhavanti viparyayāḥ ||17 ||",
  "SA10n1071:372": "na viparyasyamānasya saṃbhavanti viparyayāḥ |",
  "SA10n1071:373": "vimṛśasva svayaṃ kasya saṃbhavanti viparyayāḥ ||18 ||",
  "SA10n1071:374": "tatra tāvadviparītasya viparyayā na saṃbhavanti |",
  "SA10n1071:375": "kiṃ kāraṇam?",
  "SA10n1071:376": "yasmāt, yo hi viparīta,",
  "SA10n1071:377": "sa viparīta eva |",
  "SA10n1071:378": "kiṃ tasya punarapi viparyayasaṃbandhaḥ kuryāt?",
  "SA10n1071:379": "niṣprayojanatvāt |",
  "SA10n1071:380": "aviparītasyāpi viparyayā na yujyante,",
  "SA10n1071:381": "vibuddhabuddhinayanānāmapi ajñānanidrātimiropaśamād buddhānāṃ viparyaya prasaṅgāt ||",
  "SA10n1071:382": "tathā viparyasyamānasyāpi na santi viparyayāḥ,",
  "SA10n1071:383": "viparyasyamānasya bhāvasya abhāvāt |",
  "SA10n1071:384": "ko hi nāma asāvaparaḥ padārthaḥ,",
  "SA10n1071:385": "yo viparītāviparītavinirmukto viparyasyamāno nāma bhaviṣyati?",
  "SA10n1071:386": "ardhaviparīto viparyasyamāna iti cet,",
  "SA10n1071:387": "ardhaviparīto hi nāma yasya kiṃcidviparītaṃ kiṃcidaviparītam |",
  "SA10n1071:388": "tatra yadasya kiṃcidviparītaṃ tadviparyāso na viparyāsayati,",
  "SA10n1071:389": "viparyastatvāt |",
  "SA10n1071:390": "yadapyasya aviparītam,",
  "SA10n1071:391": "tadapi viparyāso na viparyāsayati,",
  "SA10n1071:392": "aviparyastatvāt |",
  "SA10n1071:393": "tasmādviparyasyamānasyāpi kasyacidviparyāsā na saṃbhavanti |",
  "SA10n1071:394": "yadā caivaṃ viparītāviparītaviparyasyamānā na saṃbhavanti,",
  "SA10n1071:395": "bhavānidānīṃ vimṛśatu svayaṃ prajñayā madhyasthaḥ san kasya saṃbhavanti viparyāsā iti |",
  "SA10n1071:396": "tadevamāśrayasyābhāvānna santi viparyayāḥ ||17 -18 ||",
  "SA10n1071:397": "kiṃ cānyat -",
  "SA10n1071:398": "anutpannāḥ kathaṃ nāma bhaviṣyanti viparyayāḥ |",
  "SA10n1071:399": "viparyayeṣvajāteṣu viparyayagataḥ kutaḥ ||19 ||",
  "SA10n1071:400": "tatra",
  "SA10n1071:401": "na svato jāyate bhāvaḥ parato naiva jāyate |",
  "SA10n1071:402": "na svataḥ parataśceti viparyayagataḥ kutaḥ ||20 ||",
  "SA10n1071:403": "kuto viparīta ityarthaḥ |",
  "SA10n1071:404": "tataśca yaduktam - santi viparyayāḥ viparyayagatasadbhāvāditi,",
  "SA10n1071:405": "tanna yuktam ||19-20 ||",
  "SA10n1071:406": "yasyāpi kathaṃcidviparyāsacatuṣṭayamastyevetyabhyupagamyate,",
  "SA10n1071:407": "tathāpi tasya viparītatvamaśakyamāsthātum |",
  "SA10n1071:408": "kiṃ kāraṇam? yasmāt -",
  "SA10n1071:409": "ātmā ca śuci nityaṃna sukhaṃ ca yadi vidyate |",
  "SA10n1071:410": "ātmā ca śuci nityaṃ ca sukhaṃ ca na viparyayaḥ ||21 ||",
  "SA10n1071:411": "yadi etāni ātmaśucinityasukhāni viparyāsā iti vyavasthāpyante,",
  "SA10n1071:412": "kimetāni santi,",
  "SA10n1071:413": "atha na santi ?",
  "SA10n1071:414": "yadi vidyante,",
  "SA10n1071:415": "na tarhi viparyāsāḥ,",
  "SA10n1071:416": "vidyamānatvādanātmādivat ||21 ||",
  "SA10n1071:417": "atha na vidyante,",
  "SA10n1071:418": "tadā eṣāmavidyamānatvānna kevalaṃ nāsti viparyāsatvam,",
  "SA10n1071:419": "viparyāsapratibandhyabhāvādanātmādīnāmapi aviparyāsādīnāṃ nāsti sadbhāva iti pratipādayannāha -",
  "SA10n1071:420": "nātmā ca śuci nityaṃ ca sukhaṃ ca yadi vidyate |",
  "SA10n1071:421": "anātmāśucyanityaṃ ca naiva duḥkhaṃ ca vidyate ||22 ||",
  "SA10n1071:422": "yadi ātmā ca śuci nityaṃ ca na vidyate iti manyase,",
  "SA10n1071:423": "viparyāsāsaṃbhavāt,",
  "SA10n1071:424": "evaṃ sati ātmādīnāmapyabhāvād yadi etadanātmādikamaviparyāsatvena gṛhītam,",
  "SA10n1071:425": "tadapi tarhi tyajyatām,",
  "SA10n1071:426": "pratiṣedhyābhāve pratiṣedhasyābhāvāt |",
  "SA10n1071:427": "yadā caivamanātmādikaṃ na saṃbhavati,",
  "SA10n1071:428": "tadā tadapi svarūpato'vidyamānatvāt ātmādivat kathaṃ na viparyāsaḥ syāt?",
  "SA10n1071:429": "tasmāt jātijarāmaraṇasaṃsāracārakā mārabandhanānmumukṣubhiraṣṭāvapyete viparyāsāstyājyāḥ ||22 ||",
  "SA10n1071:430": "asya ca yathopavarṇitaviparyāsavicārasya avidyādiprahāṇahetutvena mahārthatāṃ pratipādayannāha -",
  "SA10n1071:431": "evaṃ nirudhyate'vidyā viparyayanirodhanāt |",
  "SA10n1071:432": "avidyāyāṃ niruddhāyāṃ saṃskārādyaṃ nirudhyate ||23 ||",
  "SA10n1071:433": "yadā ayaṃ yogī yathoditena nyāyena viparyāsān nopalabhate,",
  "SA10n1071:434": "tadā evaṃ viparyāsānupalambhanena taddhetukā avidyā nirudhyate |",
  "SA10n1071:435": "tannirodhācca saṃskārādayaḥ avidyāhetukā jarāmaraṇa śokaparidevaduḥkhadaurmanasyopāyāsaparyantā dharmā nirudhyante ||",
  "SA10n1071:436": "avidyā hi sakalasyaiva saṃkleśagaṇasya jātyādiduḥkhasya ca hetubhūtā |",
  "SA10n1071:437": "yathā hi kāyendriyahetukāni sarvāṇi rūpīndriyāṇi kāyendriye nirudhyamāne nirudhyante,",
  "SA10n1071:438": "evamavidyāhetukāni saṃskārādīni bhavāṅgāni pravartamānāni niyatamavidyāyāṃ niruddhāyāṃ nirudhyante iti pratipādayannāha -",
  "SA10n1071:439": "avidyāyāṃ niruddhāyāṃ saṃskārādyaṃ nirudhyate |iti ||",
  "SA10n1071:440": "atrāha - yadi viparyāsanirodhādavidyā nirudhyate,",
  "SA10n1071:441": "asti tarhi avidyā yasyā evaṃ viparyāsa nirodhānnirodho bhavati |",
  "SA10n1071:442": "na tarhi avidyamānāyā gaganacūtalatāyāḥ prahāṇopāyānveṣamasti |",
  "SA10n1071:443": "tasmādvidyate eva avidyā,",
  "SA10n1071:444": "tannirodhopāyānveṣaṇasadbhāvāt |",
  "SA10n1071:445": "tataśca santi taddhetukā rāgādayaḥ kleśāḥ |",
  "SA10n1071:446": "kleśāsadbhāvācca astyeva saṃsāre bhavasaṃtatiḥ |",
  "SA10n1071:447": "ucyate |",
  "SA10n1071:448": "atra hi nāma atimahadanarthapāṇḍityaṃ parasya,",
  "SA10n1071:449": "yo hi nāma sarvātmanā atyantaduḥkhāyāsakleśāsamañjase saṃsāre nirantaraphullaphalapradasaṃkleśaviṣavṛkṣe parārthodaya saṃbaddhakakṣaiḥ sādhubhiḥ prajñopāyamahānilabalairniḥśeṣaṃ tadunmūlyamānairna kevalaṃ na sāhāyyenāvatiṣṭhante,",
  "SA10n1071:450": "api khalu tadunmūlakānāmatimahānilabalānāmiva bhāvasadbhāvavādamahāśailāyamāna ivātivirodhitayā avasthito bhavān āhopuruṣikayā tasyaiva kleśaviṣavṛkṣasya jātijarāmaraṇaśokāyāsavisara duḥkhaikaphalasya sutarāṃ bhāvābhiniveśatoyāsravairāropaṇamādriyate ||",
  "SA10n1071:451": "api ca | yadi avidyādīnāṃ saṃkleśānāṃ prahāṇaṃ saṃbhavet,",
  "SA10n1071:452": "syāt tatprahāṇopāyānveṣaṇam |",
  "SA10n1071:453": "na ca teṣāṃ prahāṇaṃ saṃbhavati |",
  "SA10n1071:454": "yadi syāt, tadā tattvarūpato vidyamānānāṃ vā syāt,",
  "SA10n1071:455": "avidyamānānāṃ vā?",
  "SA10n1071:456": "kiṃ cātaḥ?",
  "SA10n1071:457": "tatra yadi svarūpataḥ sadbhatānāṃ kleśānāṃ prahāṇamiṣyate,",
  "SA10n1071:458": "tannopapadyate |",
  "SA10n1071:459": "kiṃ kāraṇam? yasmāt -",
  "SA10n1071:460": "yadi bhūtāḥ svabhāvena kleśāḥ keciddhi kasyacit |",
  "SA10n1071:461": "kathaṃ nāma prahīyeran kaḥ svabhāvaṃ prahāsyati ||24 ||",
  "SA10n1071:462": "svabhāvato vidyamānānāṃ bhāvānāṃ na śakyaḥ svabhāvo vinivartayitum |",
  "SA10n1071:463": "na hi kṣityādīnāṃ kaṭhinatvādisvabhāvo nivartate |",
  "SA10n1071:464": "evaṃ yadi ime kleśāḥ svabhāvataḥ sadbhūtāḥ syuḥ |",
  "SA10n1071:465": "kecidityavidyādayaḥ |",
  "SA10n1071:466": "kasyaciditi pudgalasya |",
  "SA10n1071:467": "kathaṃ nāma prahīyeran?",
  "SA10n1071:468": "naiva te kasyacit kathaṃcinnāma prahīyeran |",
  "SA10n1071:469": "kasmātpunaḥ na te prahīyante ityāha - kaḥ svabhāvaṃ prahāsyatīti |",
  "SA10n1071:470": "svabhāvasya vinivartayitumaśakya tvāt |",
  "SA10n1071:471": "ākāśānāvaraṇavinivartanāsaṃbhavavadityabhiprāyaḥ ||24 ||",
  "SA10n1071:472": "atha svabhāvena asadbhūtā iti vikalpyate,",
  "SA10n1071:473": "evamapi prahāṇāsaṃbhava evetyāha -",
  "SA10n1071:474": "yadyabhūtāḥ svabhāvena kleśāḥ keciddhi kasyacit |",
  "SA10n1071:475": "kathaṃ nāma prahīyeran ko'sadbhāvaṃ prahāsyati ||25 ||",
  "SA10n1071:476": "abhūtā api kleśāḥ svabhāvena avidyamānāḥ aśakyā eva prahātum |",
  "SA10n1071:477": "na hi agneḥ śaityamasaṃvidyamānaṃ śakyamapākartum |",
  "SA10n1071:478": "evamime'pi kleśāḥ kecid yadi kasyacit svabhāvato na vidyante,",
  "SA10n1071:479": "kastān prahāsyati?",
  "SA10n1071:480": "naiva kaścit prahāsyati |",
  "SA10n1071:481": "tadevamubhayapakṣe'pi prahāṇāsaṃbhavānnāsti prahāṇaṃ kleśānām |",
  "SA10n1071:482": "prahāṇābhāvācca kutaḥ kleśaprahāṇopāyānveṣaṇamiti |",
  "SA10n1071:483": "ato yaduktam - vidyanta eva avidyādayaḥ kleśāḥ,",
  "SA10n1071:484": "tatprahāṇopāyānveṣaṇāditi,",
  "SA10n1071:485": "tadayuktamiti |",
  "SA10n1071:486": "yathoktamāryasamādhirāje -",
  "SA10n1071:487": "yo rajyeta, yatra vā rajyeta,",
  "SA10n1071:488": "yena vā rajyeta |",
  "SA10n1071:489": "yo duṣyeta, yatra vā duṣyeta,",
  "SA10n1071:490": "yena vā duṣyeta |",
  "SA10n1071:491": "yo muhyeta yatra vā muhyeta,",
  "SA10n1071:492": "yena vā muhyeta |",
  "SA10n1071:493": "sa taṃ dharma na samanupaśyati,",
  "SA10n1071:494": "taṃ dharmaṃ nopalabhate |",
  "SA10n1071:495": "sa taṃ dharmamasamanupaśyan anupalabhamāno'rakto'duṣṭo'mūḍho'viparyastacittaḥ samāhita ityucyate |",
  "SA10n1071:496": "tīrṇaḥ pāraga ityucyate |",
  "SA10n1071:497": "kṣemaprāpta ityucyate ||",
  "SA10n1071:498": "iti vistaraḥ |",
  "SA10n1071:499": "tathā -",
  "SA10n1071:500": "ādarśapṛṣṭhe tatha tailapātre",
  "SA10n1071:501": "nirīkṣate nārimukhaṃ svalaṃkṛtam |",
  "SA10n1071:502": "so tatra rāgaṃ janayitva bālo",
  "SA10n1071:503": "pradhāvito kāmi gaveṣamāṇo ||",
  "SA10n1071:504": "mukhasya saṃkrānti yadā na vidyate",
  "SA10n1071:505": "bimbe mukhaṃ naiva kadāci labhyate |",
  "SA10n1071:506": "mūḍho yathā so janayeta rāgaṃ",
  "SA10n1071:507": "tathopamān jānatha sarvadharmān ||ityādi |",
  "SA10n1071:508": "tathā -",
  "SA10n1071:509": "rūpeṇa darśitā bodhī bodhaye rūpa darśitam |",
  "SA10n1071:510": "viṣabhāgena śabdena uttaro dharmu deśitaḥ ||",
  "SA10n1071:511": "śabdena uttaraṃ rūpaṃ gambhīraṃ ca svabhāvataḥ |",
  "SA10n1071:512": "samaṃ rūpaṃ ca bodhiśca nānātvaṃ na sa labhyate ||",
  "SA10n1071:513": "yathā nirvāṇu gambhīraṃ śabdena saṃprakāśitam |",
  "SA10n1071:514": "labhyate na ca nirvāṇaṃ sa ca śabdo na labhyate |",
  "SA10n1071:515": "śabdaścāpi nirvāṇaṃ ca ubhayaṃ tanna labhyate |",
  "SA10n1071:516": "evaṃ śūnyeṣu dharmeṣu nirvāṇaṃ saṃprakāśitam ||",
  "SA10n1071:517": "nirvāṇaṃ nivṛttireva nirvāṇaṃ ca na labhyate |",
  "SA10n1071:518": "apravṛttirhi dharmāṇāṃ yathā paścāttathā purā ||",
  "SA10n1071:519": "sarvadharmāḥ svabhāvena nirvāṇasamasādṛśāḥ |",
  "SA10n1071:520": "jñātā naiṣkramyasārehi ye yuktā buddhabodhaye ||",
  "SA10n1071:521": "tathā -",
  "SA10n1071:522": "jñānena jānāmyahu skandhaśūnyatāṃ",
  "SA10n1071:523": "jñātvā ca kleśehi na saṃvasāmi |",
  "SA10n1071:524": "vyāhāramātreṇa hi vyāharāmi",
  "SA10n1071:525": "parinirvṛto lokamimaṃ carāmi ||",
  "SA10n1071:526": "tathā -",
  "SA10n1071:527": "parinirvṛta loki te śūrā",
  "SA10n1071:528": "yehi svabhāvata jñātibhi dharmāḥ |",
  "SA10n1071:529": "kāmaguṇairhi caranti asaṅgāḥ",
  "SA10n1071:530": "saṅgu vivarjiya sattva vinenti ||",
  "SA10n1071:531": "iti ||25 ||",
  "SA10n1071:532": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1071:533": "viparyāsaparīkṣā nāma trayoviṃśatitamaṃ prakaraṇam ||"
}