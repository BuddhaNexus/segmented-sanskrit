{
  "S04n450:0": "3 anityatāparivarto nāma tṛtīyaḥ |",
  "S04n450:1": "atha khalu bhagavān punarapi mahāmatiṃ bodhisattvaṃ mahāsattvametadavocat-manomayakāyagatiprabhedanayalakṣaṇaṃ mahāmate upadekṣyāmi |",
  "S04n450:2": "tacchṛṇu, sādhu ca suṣṭhu ca manasikuru |",
  "S04n450:3": "bhāṣiṣye'haṃ te |",
  "S04n450:4": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:5": "bhagavāṃstasyaitadavocat-triprakāro mahāmate kāyo manomayaḥ |",
  "S04n450:6": "katamastriprakāraḥ?",
  "S04n450:7": "yaduta samādhisukhasamāpattimanomayo dharmasvabhāvāvabodhamanomayo nikāyasahajasaṃskārakriyāmanomayaśca |",
  "S04n450:8": "prathamottarottarabhūmilakṣaṇaparijñānādadhigacchanti yoginaḥ |",
  "S04n450:9": "tatra katamo mahāmate samādhisukhasamāpattimanomayaḥ kāyaḥ ?",
  "S04n450:10": "yaduta tricaturthapañcamyāṃ bhūmau svacittavividhavivekavihāreṇacittodadhipravṛttitaraṃgavijñānalakṣaṇasukhasamāpattimanaso'pravṛttiḥ svacittadṛśyaviṣayābhāvābhāvaparijñānānmanaso manomayaḥ kāya ityucyate |",
  "S04n450:11": "tatra dharmasvabhāvāvabodhamanomayaḥ kāyaḥ katamaḥ ?",
  "S04n450:12": "yaduta aṣṭamyāṃ bhūmau māyādidharmanirābhāsapravicayāvabodhena cittāśrayaparāvṛttasya māyopamasamādhipratilambhādanyeṣāṃ ca samādhimukhānāṃ pratilambhādanekalakṣaṇavaśitābhijñākusumitaṃ manojavasadṛśaṃ māyāsvapnabimbaprakhyamabhautikaṃ bhūtabhautikasadṛśaṃ sarvarūpaviciatrāṅgasamuditaṃ sarvabuddhakṣetraparṣanmaṇḍalānugataṃ kāyaṃ dharmasvabhāvagatiṃgatatvānmanomaya ityucyate |",
  "S04n450:13": "tatra nikāyasahajasaṃskārakriyāmanomayaḥ kāyaḥ katamaḥ ?",
  "S04n450:14": "yaduta sarvabuddhadharmapratyātmādhigamasukhalakṣaṇāvabodhānnikāyasahajasaṃskārakriyāmanomaya ityucyate |",
  "S04n450:15": "atra te mahāmate kāyatrayalakṣaṇapravicayāvabodhe yogaḥ karaṇīyaḥ ||",
  "S04n450:16": "tatredamucyate -",
  "S04n450:17": "na me yānaṃ mahāyānaṃ na ghoṣo na ca akṣarāḥ |",
  "S04n450:18": "na satyā na vimokṣā vai na nirābhāsagocaram || 1 ||",
  "S04n450:19": "kiṃ tu yānaṃ mahāyānaṃ samādhivaśavartitā |",
  "S04n450:20": "kāyo manomayaścitro vaśitāpuṣpamaṇḍitaḥ || 2 ||",
  "S04n450:21": "atha khalu mahāmatirbodhisattvo mahāsattvaḥ punarapi bhagavantametadavocat-pañcānantaryāṇi bhagavatā nirdiṣṭāni |",
  "S04n450:22": "katamāni tāni bhagavan pañcānantaryāṇi yānyadhyāpadya kulaputro vā kuladuhitā vā avīciko bhavati ?",
  "S04n450:23": "bhagavānāha-tena hi mahāmate śṛṇu,",
  "S04n450:24": "sādhu ca suṣṭhu ca manasikuru |",
  "S04n450:25": "bhāṣiṣye'haṃ te |",
  "S04n450:26": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:27": "bhagavānetadavocat-tatra mahāmate pañcānantaryāṇi katamāni ?",
  "S04n450:28": "yaduta mātṛpitrarhadvadhasaṃghabhedāstathāgatakāye duṣṭacittarudhirotpādaśca ||",
  "S04n450:29": "tatra mahāmate mātā katamā sattvānām ?",
  "S04n450:30": "yaduta tṛṣṇā paunarbhavikī nandīrāgasahagatā mātṛtvenottiṣṭhate |",
  "S04n450:31": "avidyā pitṛtvenāyatanagrāmasyotpattaye |",
  "S04n450:32": "anayorubhayormātāpitroratyantamūlopacchedānmātṛpitṛvadho bhavati |",
  "S04n450:33": "tatra anuśayānāmariprakhyāṇāṃ mūṣikāviṣavatprakopadharmiṇāmatyantasamuddhātādarhadvadho bhavati |",
  "S04n450:34": "tatra saṃdhabhedaḥ katamaḥ ?",
  "S04n450:35": "yaduta bhinnānyonyalakṣaṇasya skandhasaṃghātasyātyantamūlopaghātātsaṃghabheda ityucyate |",
  "S04n450:36": "svasāmānyabāhyasvacittadṛśyamātrāvabodhakānāṃ mahāmate aṣṭānāṃ vijñānakāyānāṃ vimokṣatrayānāsravaduṣṭavikalpenātyantopaghātādvijñānabuddhasya duṣṭacittarudhirotpādanādānantaryakārītyucyate |",
  "S04n450:37": "etāni mahāmate ādhyātmikāni pañcānantaryāṇi yānyadhyāpadya kulaputro vā kuladuhitā vā ānantaryakārī bhavatyabhisamitadharmaḥ ||",
  "S04n450:38": "punaraparaṃ mahāmate bāhyāni te ānantaryāṇyupadekṣyāmi,",
  "S04n450:39": "yairupadiṣṭaistvaṃ ca anye ca bodhisattvā anāgate'dhvani saṃmohaṃ na gamiṣyanti |",
  "S04n450:40": "tatra katamāni tāni ?",
  "S04n450:41": "yaduta yāni deśanāpāṭhe'nusaṃvarṇitānyānantaryāṇi,",
  "S04n450:42": "yānyadhyāpadya tisṝṇāṃ vimuktīnāmanyatarānyatarasyāṃ nābhisametā bhavanti anyatra nirmitādhiṣṭhānābhisamayāt |",
  "S04n450:43": "nirmitādhiṣṭhānaśrāvako hi mahāmate bodhisattvādhiṣṭhānena vā tathāgatādhiṣṭhānena vā |",
  "S04n450:44": "yasya kasyacidanyasyānantaryakāriṇaḥ kaukṛtyaṃ tasya kaukṛtyadṛṣṭivinivartanārthaṃ nikṣiptadhurasya kaukṛtyadṛṣṭyabhāvārtham |",
  "S04n450:45": "punarapi protsāhanāṃ kariṣyata iti kṛtvā nirmitādhiṣṭhānābhisamayaḥ pradarśyate mayā |",
  "S04n450:46": "nāstyekāntena mahāmate ānantaryakāriṇo'bhisamayaḥ anyatra svacittadṛśyabhāvanāmātratāvabodhāddehabhogapratiṣṭhāgativikalpātmātmīyagrāhaviviktadarśanātkadā-citkarhicitkalyāṇamitramāsādya anyagatisaṃdhau svavikalpadoṣairvimucyate ||",
  "S04n450:47": "tatredamucyate -",
  "S04n450:48": "tṛṣṇā hi mātā ityuktā avidyā ca pitā tathā |",
  "S04n450:49": "viṣayāvabodhādvijñānaṃ buddha ityupadiśyate || 3 ||",
  "S04n450:50": "arhanto hyanuśayāḥ pañca saṃghāḥ skandhakadambakaḥ |",
  "S04n450:51": "nirantarāntaracchedātkarmasyānantaraṃ bhavet || 4 ||",
  "S04n450:52": "punarapi mahāmatirāha-deśayatu me bhagavān buddhānāṃ bhagavatāṃ kathaṃ bhagavan buddhānāṃ buddhatā bhavati ?",
  "S04n450:53": "bhagavānāha-dharmapudgalanairātmyāvabodhānmahāmate āvaraṇadvayaparijñānāvabodhācca cyutidvayādhigamātkleśadvayaprahāṇācca mahāmate buddhānāṃ bhagavatāṃ buddhatā bhavati |",
  "S04n450:54": "eteṣāmeva mahāmate dharmāṇāmadhigamācchrāvakapratyekabuddhasaṃbuddhatā bhavati |",
  "S04n450:55": "ata etasmānmahāmate ekayānaṃ deśayāmi ||",
  "S04n450:56": "tatredamucyate -",
  "S04n450:57": "nairātmyasya dvayaṃ kleśāstathaivāvaraṇadvayam |",
  "S04n450:58": "acintyapariṇāminyāścyuterlābhāttathāgataḥ || 5 ||",
  "S04n450:59": "atha khalu mahāmatirbodhisattvo mahāsattvaḥ punarapi bhagavantametadavocat-kiṃ saṃdhāya bhagavatā parṣanmadhyagatena vāgbhāṣitā-ahameva sarvabuddhā ye'tītā jātakopapattivaicitryaṃ ca |",
  "S04n450:60": "ahameva ca tena kālena tena samayena rājā māṃdhātā |",
  "S04n450:61": "gajaḥ śuka indro vyāsaḥ sunetraḥ,",
  "S04n450:62": "ityevamādyāni bhagavatā jātakaśatasahasrāṇyupadiṣṭāni ?",
  "S04n450:63": "bhagavānāha-caturvidhāṃ samatāṃ saṃghāya mahāmate tathāgatā arhantaḥ samyaksaṃbuddhāḥ parṣanmadhyagatā vācaṃ niścārayanti yaduta ahameva tena kālena tena samayena krakucchandaḥ kanakamuniḥ kāśyapaścābhavam |",
  "S04n450:64": "katamāṃ caturvidhasamatāṃ saṃdhāya ?",
  "S04n450:65": "yaduta akṣarasamatāṃ vāksamatāṃ dharmasamatāṃ kāyasamatāṃ ca |",
  "S04n450:66": "imāṃ mahāmate caturvidhāṃ samatāṃ saṃghāya tathāgatā arhantaḥ samyaksaṃbuddhāḥ parṣanmadhyagatā vācaṃ niścārayanti |",
  "S04n450:67": "tatra mahāmate katamā akṣarasamatā ?",
  "S04n450:68": "yaduta yairakṣarairmama nāma buddha iti,",
  "S04n450:69": "tairevākṣaraisteṣāṃ buddhānāṃ bhagavatāṃ tānyakṣarāṇi mahāmate nirviśiṣṭānyakṣarāṇyakṣarasvabhāvatvena |",
  "S04n450:70": "iyaṃ mahāmate akṣarasamatā |",
  "S04n450:71": "tatra mahāmate katamā vāksamatā tathāgatānāmarhatā samyaksaṃbuddhānām ?",
  "S04n450:72": "yaduta mamāpi catuṣṣaṣṭyākāro brahmasvararutaghoṣavāgvikalpaḥ pravartate,",
  "S04n450:73": "teṣāmapi mahāmate tathāgatānāmarhatāṃ samyaksaṃbuddhānāmevameva catuṣṣaṣṭyākāro brahmasvararutaghoṣo vāgvikalpaḥ pravartate'nūnānadhikā nirviśiṣṭāḥ kalaviṅkabrahmasvararutaghoṣasvabhāvena |",
  "S04n450:74": "tatra katamā kāyasamatā ?",
  "S04n450:75": "yaduta ahaṃ ca te ca tathāgatā arhantaḥ samyaksaṃbuddhā dharmakāyena ca rūpalakṣaṇānuvyañjanakāyena ca samā nirviśiṣṭā anyatra vaineyavaśamupādāya |",
  "S04n450:76": "tatra tatra sattvagativiśeṣeṇa tathāgatā rūpavaicitryamādarśayanti |",
  "S04n450:77": "tatra dharmasamatā mahāmate katamā ?",
  "S04n450:78": "yaduta te ca ahaṃ ca saptatriṃśatāṃ bodhipakṣyāṇāṃ dharmāṇāmadhigantāraḥ |",
  "S04n450:79": "imāṃ mahāmate caturvidhāṃ samatāṃ saṃdhāya tathāgatā arhantaḥ samyaksaṃbuddhāḥ parṣanmadhyagatā vācaṃ niścārayanti ||",
  "S04n450:80": "tatredamucyate -",
  "S04n450:81": "kāśyapaḥ krakuchandaśca konākamunirapyaham |",
  "S04n450:82": "bhāṣāmi jinaputrāṇāṃ samatāyāṃ samudgataḥ || 6 ||",
  "S04n450:83": "punarapi mahāmatirāha-yadidamuktaṃ bhagavatā-yāṃ ca rātriṃ tathāgato'bhisaṃbuddho yāṃ ca rātriṃ parinirvāsyati,",
  "S04n450:84": "atrāntare ekamapyakṣaraṃ tathāgatena nodāhṛtam,",
  "S04n450:85": "na pravyāhariṣyati,",
  "S04n450:86": "avacanaṃ buddhavacanamiti,",
  "S04n450:87": "tatkimidaṃ saṃdhāyoktaṃ tathāgatenārhatā samyaksaṃbuddhena avacanaṃ buddhavacanamiti ?",
  "S04n450:88": "bhagavānāha-dharmadvayaṃ mahāmate saṃdhāya mayaitaduktam |",
  "S04n450:89": "katamaddharmadvayam ?",
  "S04n450:90": "yaduta pratyātmadharmatāṃ ca saṃdhāya paurāṇasthitidharmatāṃ ca |",
  "S04n450:91": "idaṃ mahāmate dharmadvayaṃ saṃdhāyedamuktaṃ mayā |",
  "S04n450:92": "tatra svapratyātmadharmatānusaṃdhiḥ katamaḥ ?",
  "S04n450:93": "yattaistathāgatairadhigataṃ tanmayāpyadhigatamanūnamanadhikaṃ svapratyātmagatigocaraṃ vāgvikalparahitamakṣaragatidvayavinirmuktam |",
  "S04n450:94": "tatra paurāṇasthitidharmatā katamā ?",
  "S04n450:95": "yaduta paurāṇamidaṃ mahāmate dharmatāvanme hiraṇyarajatamuktākaravanmahāmate dharmadhātusthititā-utpādādvā tathāgatānāmanutpādādvā tathāgatānāṃ sthitaivaiṣāṃ dharmāṇāṃ dharmatā dharmasthititā dharmaniyāmatā |",
  "S04n450:96": "paurāṇanagarapathavanmahāmate |",
  "S04n450:97": "tadyathā mahāmate kaścideva puruṣo'ṭavyāṃ paryaṭan paurāṇaṃ nagaramanupaśyedavikalapathapraveśam |",
  "S04n450:98": "sa taṃ nagaramanupraviśet |",
  "S04n450:99": "tatra praviśya pratiniviśya nagaraṃ nagarakriyāsukhamanubhavet |",
  "S04n450:100": "tatkiṃ manyase mahāmate api nu tena puruṣeṇa sa panthā utpādito yena pathā taṃ nagaramanupraviṣṭo nagaravaicitryaṃ ca (anubhūtam)",
  "S04n450:101": "? āha-no bhagavan |",
  "S04n450:102": "bhagavānāha-evameva mahāmate yanmayā taiśca tathāgatairadhigatam-sthitaivaiṣā dharmatā dharmasthititā dharmaniyāmatā tathatā bhūtatā satyatā |",
  "S04n450:103": "ata etasmātkāraṇānmahāmate mayedamuktam-yāṃ ca rātriṃ tathāgato'bhisaṃbuddho yāṃ ca rātriṃ parinirvāsyati,",
  "S04n450:104": "atrāntare ekamapyakṣaraṃ tathāgatena nodāhṛtaṃ nodāhariṣyati ||",
  "S04n450:105": "tatredamucyate -",
  "S04n450:106": "yasyāṃ ca rātryāṃ dhigamo yasyāṃ ca parinirvṛtaḥ |",
  "S04n450:107": "etasminnantare nāsti mayā kiṃcitprakāśitam || 7 ||",
  "S04n450:108": "pratyātmadharmasthititāṃ saṃdhāya kathitaṃ mayā |",
  "S04n450:109": "taiśca buddhairmayā caiva na ca kiṃcidviśeṣitam || 8 ||",
  "S04n450:110": "atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavānnāstyastitvalakṣaṇaṃ sarvadharmāṇāṃ yathā ahaṃ ca anye ca bodhisattvā mahāsattvā nāstyastitvavarjitāḥ kṣipramanuttarāṃ samyaksaṃbodhimabhisaṃbudhyeran |",
  "S04n450:111": "bhagavānāha-tena hi mahāmate śṛṇu,",
  "S04n450:112": "sādhu ca suṣṭhu ca manasi kuru |",
  "S04n450:113": "bhāṣiṣye'haṃ te |",
  "S04n450:114": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:115": "bhagavānetadavocat-dvayaniśrito'yaṃ mahāmate loko yaduta astitvaniśritaśca nāstitvaniśritaśca |",
  "S04n450:116": "bhāvābhāvacchandadṛṣṭipatitaśca aniḥśaraṇe niḥśaraṇabuddhiḥ |",
  "S04n450:117": "tatra mahāmate kathamastitvaniśrito lokaḥ ?",
  "S04n450:118": "yaduta vidyamānairhetupratyayairloka utpadyate nāvidyamānaiḥ,",
  "S04n450:119": "vidyamānaṃ cotpadyamānamutpadyate nāvidyamānam |",
  "S04n450:120": "sa caivaṃ bruvan mahāmate bhāvānāmastitvahetupratyayānāṃ lokasya ca hetvastivādī bhavati |",
  "S04n450:121": "tatra mahāmate kathaṃ nāstitvaniśrito bhavati ?",
  "S04n450:122": "yaduta rāgadveṣamohābhyupagamaṃ kṛtvā punarapi rāgadveṣamohabhāvābhāvaṃ vikalpayati |",
  "S04n450:123": "yaśca mahāmate bhāvānāmastitvaṃ nābhyupaiti bhāvalakṣaṇaviviktatvāt,",
  "S04n450:124": "yaśca buddhaśrāvakapratyekabuddhānāṃ rāgadveṣamohānnābhyupaiti bhāvalakṣaṇavinirmuktatvādvidyante neti |",
  "S04n450:125": "katamo'tra mahāmate vaināśiko bhavati ?",
  "S04n450:126": "mahāmatirāha-ya eṣa bhagavan abhyupagamya rāgadveṣamohān na punarabhyupaiti |",
  "S04n450:127": "bhagavānāha-sādhu sādhu mahāmate,",
  "S04n450:128": "sādhu khalu punastvaṃ mahāmate,",
  "S04n450:129": "yastvamevaṃ prabhāṣitaḥ |",
  "S04n450:130": "kevalaṃ mahāmate na rāgadveṣamohabhāvābhāvādvaināśiko bhavati |",
  "S04n450:131": "buddhaśrāvakapratyekabuddhavaināśiko'pi bhavati |",
  "S04n450:132": "tatkasya hetoḥ ?",
  "S04n450:133": "yaduta adhyātmabahirdhānupalabdhitvācca kleśānām |",
  "S04n450:134": "na hi mahāmate rāgadveṣamohā adhyātmabahirdhopalabhyante'śarīratvāt |",
  "S04n450:135": "anabhyupagamatvācca mahāmate rāgadveṣamohābhāvānāṃ buddhaśrāvakapratyekabuddhavaināśiko bhavati |",
  "S04n450:136": "prakṛtivimuktāste buddhaśrāvakapratyekabuddhā bandhyabandhahetvabhāvāt |",
  "S04n450:137": "bandhye sati mahāmate bandho bhavati bandhahetuśca |",
  "S04n450:138": "evamapi bruvan mahāmate vaināśiko bhavati |",
  "S04n450:139": "idaṃ mahāmate nāstyastitvasya lakṣaṇam |",
  "S04n450:140": "idaṃ ca mahāmate saṃdhāyoktaṃ mayā-varaṃ khalu sumerumātrā pudgaladṛṣṭirna tveva nāstyastitvābhimānikasya śūnyatādṛṣṭiḥ |",
  "S04n450:141": "nāstyastitvābhimāniko hi mahāmate vaināśiko bhavati |",
  "S04n450:142": "svasāmānyalakṣaṇadṛṣṭipatitāśayaḥ svacittadṛśyamātrābhāvānna pratijānan,",
  "S04n450:143": "apratijñānādbāhyabhāvānnityadarśanātkṣaṇaparaṃparābhedabhinnāni skandhadhātvāyatanāni saṃtatiprabandhena vinivṛtya vinivartanta iti kalpākṣararahitāni prativikalpayan punarapi vaināśiko bhavati ||",
  "S04n450:144": "tatredamucyate -",
  "S04n450:145": "astināstītyubhāvantau yāvaccittasya gocaraḥ |",
  "S04n450:146": "gocareṇa niruddhena samyakcittaṃ nirudhyate || 9 ||",
  "S04n450:147": "viṣaye grahaṇābhāvānnirodho na ca nāsti ca |",
  "S04n450:148": "vidyate tathatāvastu āryāṇāṃ gocaro yathā || 10 ||",
  "S04n450:149": "abhūtvā yasya utpādo bhūtvā vāpi vinaśyati |",
  "S04n450:150": "pratyayaiḥ sadasaccāpi na te me śāsane sthitāḥ || 11 ||",
  "S04n450:151": "na tīrthakairna buddhaiśca na mayā na ca kenacit |",
  "S04n450:152": "pratyayaiḥ sādhyate'stitvaṃ kathaṃ nāsti bhaviṣyati || 12 ||",
  "S04n450:153": "kena prasādhitāstitvaṃ pratyayairyasya nāstitā |",
  "S04n450:154": "utpādavādadurdṛṣṭyā nāstyastīti vikalpyate || 13 ||",
  "S04n450:155": "yasya notpadyate kiṃcinna ca kiṃcinnirudhyate |",
  "S04n450:156": "tasyāstināsti nopaiti viviktaṃ paśyato jagat || 14 ||",
  "S04n450:157": "atha khalu mahāmatirbodhisattvo mahāsattvaḥ punarapi bhagavantamadhyeṣate-deśayatu me bhagavān,",
  "S04n450:158": "deśayatu me sugataḥ,",
  "S04n450:159": "deśayatu me tathāgato'rhan samyaksaṃbuddho vadatāṃ variṣṭhaḥ siddhāntanayalakṣaṇam,",
  "S04n450:160": "yena siddhāntanayalakṣaṇena suprativibhāgaviddhena ahaṃ ca anye ca bodhisattvā mahāsattvāḥ siddhāntanayalakṣaṇagatiṃgatāḥ kṣipramanuttarāṃ samyaksaṃbodhimabhisaṃbhotsyante,",
  "S04n450:161": "aparapraṇeyāśca bhaviṣyanti sarvatārkikatīrthakarāṇām |",
  "S04n450:162": "bhagavānāha-tena hi mahāmate śṛṇu,",
  "S04n450:163": "sādhu ca suṣṭhu ca manasikuru |",
  "S04n450:164": "bhāṣiṣye'haṃ te |",
  "S04n450:165": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:166": "bhagavāṃstasyaitadavocat-dvividhaṃ mahāmate siddhāntanayalakṣaṇaṃ sarvaśrāvakapratyekabuddhabodhisattvānāṃ yaduta siddhāntanayaśca deśanānayaśca |",
  "S04n450:167": "tatra siddhāntanayo mahāmate yaduta pratyātmādhigamaviśeṣalakṣaṇaṃ vāgvikalpākṣararahitamanāsravadhātugatiprāpakaṃ pratyātmagatibhūmigatisvalakṣaṇaṃ sarvatarkatīrthyamāravarjitam |",
  "S04n450:168": "vinihatya ca tāṃstīrthyamārān pratyātmagatirvirājate |",
  "S04n450:169": "etanmahāmate siddhāntanayalakṣaṇam |",
  "S04n450:170": "tatra deśanānayaḥ katamaḥ ?",
  "S04n450:171": "yaduta navāṅgaśāsanavicitropadeśo'nyānanyasadasatpakṣavarjitaḥ upāyakuśalavidhipūrvakaḥ sattveṣu darśanāvatāraḥ |",
  "S04n450:172": "yadyenādhimucyate tattasya deśayet |",
  "S04n450:173": "etanmahāmate deśanānayalakṣaṇam |",
  "S04n450:174": "atra mahāmate tvayā anyaiśca bodhisattvairmahāsattvairyogaḥ karaṇīyaḥ ||",
  "S04n450:175": "tatredamucyate -",
  "S04n450:176": "siddhāntaśca nayaścāpi pratyātmaśāsanaṃ ca vai |",
  "S04n450:177": "ye paśyanti vibhāgajñā na te tarkavaśaṃ gatāḥ || 15 ||",
  "S04n450:178": "na bhāvo vidyate satyaṃ yathā bālairvikalpyate |",
  "S04n450:179": "abhāvena tu vai mokṣaṃ kathaṃ necchanti tārkikāḥ || 16 ||",
  "S04n450:180": "utpādabhaṅgasaṃbaddhaṃ saṃskṛtaṃ pratipaśyataḥ |",
  "S04n450:181": "dṛṣṭidvayaṃ prapuṣṇanti na paśyanti viparyayāt || 17 ||",
  "S04n450:182": "ekameva bhavetsatyaṃ nirvāṇaṃ manavarjitam |",
  "S04n450:183": "kadalīskandhamāyābhaṃ lokaṃ paśyedvikalpitam || 18 ||",
  "S04n450:184": "rāgo na vidyate dveṣo mohaścāpi na pudgalaḥ |",
  "S04n450:185": "tṛṣṇāyā hyuditāḥ skandhā vidyante svapnasādṛśāḥ || 19 ||",
  "S04n450:186": "atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu me bhagavān,",
  "S04n450:187": "deśayatu me sugataḥ abhūtaparikalpasya lakṣaṇam |",
  "S04n450:188": "kathaṃ kiṃ kena kasya bhagavan abhūtaparikalpaḥ pravartamānaḥ pravartate ?",
  "S04n450:189": "abhūtaparikalpo'bhūtaparikalpa iti bhagavannucyate |",
  "S04n450:190": "katamasyaitadbhagavan dharmasyādhivacanaṃ yaduta abhūtaparikalpa iti ?",
  "S04n450:191": "kiṃ vā prativikalpayan abhūtaparikalpo bhavati ?",
  "S04n450:192": "bhagavānāha-sādhu sādhu mahāmate |",
  "S04n450:193": "sādhu khalu punastvaṃ mahāmate,",
  "S04n450:194": "yattvametamarthamadhyeṣitavyaṃ manyase |",
  "S04n450:195": "bahujanahitāya tvaṃ mahāmate pratipanno bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca |",
  "S04n450:196": "tena hi mahāmate śṛṇu,",
  "S04n450:197": "sādhu ca suṣṭhu ca manasikuru |",
  "S04n450:198": "bhāṣiṣye'haṃ te |",
  "S04n450:199": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:200": "bhagavāṃstasyaitadavocat-arthavividhavaicitryābhūtaparikalpābhiniveśānmahāmate vikalpaḥ pravartamānaḥ pravartate |",
  "S04n450:201": "nṛṇāṃ grāhyagrāhakābhiniveśābhiniviṣṭānāṃ ca mahāmate svacittadṛśyamātrānavadhāritamatīnāṃ ca sadasaddṛṣṭipakṣapatitānāṃ ca mahāmate tīrthakaradṛṣṭiprativikalpavāsanāpratipuṣṭānāṃ bāhyavicitrārthopalambhābhiniveśāccittacaittakalāpo vikalpasaṃśabditaḥ pravartamānaḥ pravartate ātmātmīyābhiniveśāt |",
  "S04n450:202": "mahāmatirāhatadyadi bhagavannarthavividhavaicitryābhūtaparikalpābhiniveśānnṛṇāṃ vikalpaḥ pravartamānaḥ pravartate sadasaddṛṣṭipakṣapatitānāṃ grāhyagrāhakatīrthakaradṛṣṭiprativikalpapuṣṭānāṃ bāhyavicitrārthopalambhābhiniveśāccittacaittakalāpo vikalpasaṃśabditaḥ svacittadṛśyamātrānavabodhātsantāsantavicitrabhāvābhiniveśātpravartamānaḥ pravartate |",
  "S04n450:203": "tadyathaiva bhagavan bāhyārthavicitralakṣaṇaḥ sadasatpakṣapatitalakṣaṇo bhāvābhāvavivikto dṛṣṭilakṣaṇavinivṛttaḥ,",
  "S04n450:204": "tathaiva bhagavan paramārthapramāṇendriyāvayavadṛṣṭāntahetulakṣaṇavinivṛttaḥ |",
  "S04n450:205": "tatkathaṃ bhagavannekatra vicitravikalpo'bhūtārthavicitrabhāvābhiniveśaṃ prativikalpayan pravartate,",
  "S04n450:206": "na punaḥ paramārthalakṣaṇābhiniveśaṃ prativikalpayan pravartate vikalpaḥ ?",
  "S04n450:207": "nanu bhagavan viṣamahetuvādastava prasajyate ekatra pravartate ekatra neti bruvataḥ,",
  "S04n450:208": "sadasatpakṣāśrayābhiniveśaśca abhūtaprativikalpadṛṣṭipravṛttiṃ bruvato vividhamāyāṅgapuruṣavaicitryānniṣpannaikarūpavatprativikalpayan vikalpena lakṣaṇavaicitryabhāvābhāvaṃ ca vikalpasya vinivṛtterlokāyatikadṛṣṭyāśayapatitaśca |",
  "S04n450:209": "bhagavānāha-na hi mahāmate vikalpaḥ pravartate nivartate vā |",
  "S04n450:210": "tatkasya hetoḥ ?",
  "S04n450:211": "yaduta sadasato vikalpasyāpravṛttitvādbāhyadṛśyabhāvābhāvātsvacittadṛśyamātrāvabodhānmahāmate vikalpo na pravartate na nivartate |",
  "S04n450:212": "anyatra mahāmate bālānāṃ svacittavaicitryavikalpakalpitatvāt |",
  "S04n450:213": "kriyāpravṛttipūrvako vikalpo vaicitryabhāvalakṣaṇābhiniveśātpravartata iti vadāmi |",
  "S04n450:214": "kathaṃ khalu mahāmate bālapṛthagjanāḥ svavikalpacittamātrāvabodhādātmātmīyābhivinivṛttadṛṣṭayaḥ kāryakāraṇapratyayavinivṛttadoṣāḥ svacittamātrāvabodhātparāvṛttacittāśrayāḥ sarvāsu bhūmiṣu kṛtavidyāstathāgatasvapratyātmagatigocaraṃ pañcadharmasvabhāvavastudṛṣṭivikalpavinivṛttiṃ pratilabheran ?",
  "S04n450:215": "ata etasmātkāraṇānmahāmate idamucyate mayā-vikalpo'bhūtārthavaicitryādabhiniveśātpravartate,",
  "S04n450:216": "svavikalpavaicitryārthayathābhūtārthaparijñānādvimucyata iti ||",
  "S04n450:217": "tatredamucyate -",
  "S04n450:218": "kāraṇaiḥ pratyayaiścāpi yeṣāṃ lokaḥ pravartate |",
  "S04n450:219": "cātuṣkoṭikayā yuktā na te mannayakovidāḥ || 20 ||",
  "S04n450:220": "asanna jāyate loko na sanna sadasan kvacit |",
  "S04n450:221": "pratyayaiḥ kāraṇaiścāpi yathā bālairvikalpyate || 21 ||",
  "S04n450:222": "na sannāsanna sadasadyadā lokaṃ prapaśyati |",
  "S04n450:223": "tadā vyāvartate cittaṃ nairātmyaṃ cādhigacchati || 22 ||",
  "S04n450:224": "anutpannāḥ sarvabhāvā yasmātpratyayasaṃbhavāḥ |",
  "S04n450:225": "kāryaṃ hi pratyayāḥ sarve na kāryājjāyate bhavaḥ || 23 ||",
  "S04n450:226": "kāryānna jāyate kāryaṃ dvitvaṃ kārye prasajyate |",
  "S04n450:227": "na ca dvitvaprasaṅgena kāryādbhāvopalabhyate || 24 ||",
  "S04n450:228": "ālambālambyavigataṃ yadā paśyati saṃskṛtam |",
  "S04n450:229": "niścitaṃ cittamātraṃ hi cittamātraṃ vadāmyaham || 25 ||",
  "S04n450:230": "mātrā svabhāvasaṃsthānaṃ pratyayairbhāvavarjitam |",
  "S04n450:231": "niṣṭhābhāvaḥ paraṃ brahma etāṃ mātrāṃ vadāmyaham || 26 ||",
  "S04n450:232": "prajñaptisatyato hyātmā dravyasanna hi vidyate |",
  "S04n450:233": "skandhānāṃ skandhatā tadvatprajñaptyā na tu dravyataḥ || 27 ||",
  "S04n450:234": "caturvidhā vai samatā lakṣaṇaṃ hetubhāvajam |",
  "S04n450:235": "nairātmyasamatā caiva caturthaṃ yogayoginām || 28 ||",
  "S04n450:236": "vyāvṛttiḥ sarvadṛṣṭīnāṃ kalpyakalpanavarjitā |",
  "S04n450:237": "anupalambho hyajātiśca cittamātraṃ vadāmyaham || 29 ||",
  "S04n450:238": "na bhāvaṃ nāpi cābhāvaṃ bhāvābhāvavivarjitam |",
  "S04n450:239": "tathatā cittavinirmuktaṃ cittamātraṃ vadāmyaham || 30 ||",
  "S04n450:240": "tathatāśūnyatākoṭi nirvāṇaṃ dharmadhātukam |",
  "S04n450:241": "kāyaṃ manomayaṃ citraṃ cittamātraṃ vadāmyaham || 31 ||",
  "S04n450:242": "vikalpavāsanābaddhaṃ vicitraṃ cittasaṃbhavam |",
  "S04n450:243": "bahirākhyāyate nṛṇāṃ cittamātraṃ hi laukikam || 32 ||",
  "S04n450:244": "dṛśyaṃ na vidyate bāhyaṃ cittaṃ citraṃ hi dṛśyate |",
  "S04n450:245": "dehabhogapratiṣṭhānaṃ cittamātraṃ vadāmyaham || 33 ||",
  "S04n450:246": "atha khalu mahāmatirbodhisattvo mahāsattvo bhagavantametadavocat-yatpunaretaduktaṃ bhagavatā-yathārutārthagrahaṇaṃ na kartavyaṃ bodhisattvena mahāsattvena anyaiśceti |",
  "S04n450:247": "kathaṃ na bhagavan bodhisattvo mahāsattvo yathārutārthagrāhī na bhavati ?",
  "S04n450:248": "kiṃ ca rutam ?",
  "S04n450:249": "ko'rthaḥ ?",
  "S04n450:250": "bhagavānāha-tena hi mahāmate śṛṇu,",
  "S04n450:251": "sādhu ca suṣṭhu na ca manasi kuru |",
  "S04n450:252": "bhāṣiṣye'haṃ te |",
  "S04n450:253": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:254": "bhagavāṃstasyaitadavocat-tatra rutaṃ mahāmate katamat ?",
  "S04n450:255": "yaduta vāgakṣarasaṃyogavikalpo dantahanutālujihvauṣṭhapuṭaviniḥsṛtaparasparajalpo vikalpavāsanāhetuko rutamityucyate |",
  "S04n450:256": "tatra arthaḥ punarmahāmate katamaḥ ?",
  "S04n450:257": "yaduta śrutacintābhāvanāmayyā prajñayā eko rahogato nirvāṇapuragāmimārgaḥ svabuddhyā vāsanāśrayaparāvṛttipūrvakaḥ svapratyātmagatigocarabhūmisthānāntaraviśeṣārthalakṣaṇagatiṃ pravicārayan bodhisattvo mahāsattvo'rthakuśalo bhavati ||",
  "S04n450:258": "punaraparaṃ mahāmate rūtārthakuśalo bodhisattvo mahāsattvo rutamarthādanyannānyaditi samanupaśyati,",
  "S04n450:259": "arthaṃ ca rutāt |",
  "S04n450:260": "yadi ca punarmahāmate artho rutādanyaḥ syāt,",
  "S04n450:261": "arutārthābhivyaktihetukaḥ syāt |",
  "S04n450:262": "sa cārtho rutenānupraviśyate pradīpeneva dhanam |",
  "S04n450:263": "tadyathā mahāmate kaścideva puruṣaḥ pradīpaṃ gṛhītvā dhanamavalokayet-idaṃ me dhanamevaṃvidhamasmin pradeśe iti |",
  "S04n450:264": "evameva mahāmate vāgvikalparutapradīpena bodhisattvā mahāsattvā vāgvikalparahitāḥ svapratyātmāryagatimanupraviśanti ||",
  "S04n450:265": "punaraparaṃ mahāmate aniruddhā anutpannāḥ prakṛtiparinirvṛtāstriyānamekayānaṃ ca pañcacittasvabhāvādiṣu yathārutārthābhiniveśaṃ pratītya abhiniveśataḥ samāropāpavādadṛṣṭipatito bhavati |",
  "S04n450:266": "anyathā vyavasthitānanyathā prativikalpayan māyāvaicitryadarśanavikalpanavat |",
  "S04n450:267": "tadyathā mahāmate anyathā hi māyāvaicitryaṃ draṣṭavyamanyathā pratikalpyate bālairna tvāryaiḥ ||",
  "S04n450:268": "tatredamucyate -",
  "S04n450:269": "yathārutaṃ vikalpitvā samāropenti dharmatām |",
  "S04n450:270": "te ca vai tatsamāropātpatanti narakālaye || 34 ||",
  "S04n450:271": "na hyātmā vidyate skandhaiḥ skandhāścaiva hi nātmani |",
  "S04n450:272": "na te yathā vikalpyante na ca te vai na santi ca || 35 ||",
  "S04n450:273": "astitvaṃ sarvabhāvānāṃ yathā bālairvikalpyate |",
  "S04n450:274": "yadi te bhavedyathādṛṣṭāḥ sarve syustattvadarśinaḥ || 36 ||",
  "S04n450:275": "abhāvātsarvadharmāṇāṃ saṃkleśo nāsti śuddhitaḥ |",
  "S04n450:276": "na te tathā yathā dṛṣṭā na ca te vai na santi ca || 37 ||",
  "S04n450:277": "punaraparaṃ mahāmate jñānavijñānalakṣaṇaṃ te upadekṣyāmi,",
  "S04n450:278": "yena jñānavijñānalakṣaṇena suprativibhāgaviddhena tvaṃ ca anye ca bodhisattvā mahāsattvā jñānavijñānalakṣaṇagatiṃgatāḥ kṣipramanuttarāṃ samyaksaṃbodhimabhisaṃbhotsyante |",
  "S04n450:279": "tatra mahāmate triprakāraṃ jñānaṃ laukikaṃ lokottaraṃ ca lokottaratamaṃ ca |",
  "S04n450:280": "tatrotpannapradhvaṃsi vijñānam |",
  "S04n450:281": "anutpannapradhvaṃsi jñānam |",
  "S04n450:282": "punaraparaṃ mahāmate nimittānimittapatitaṃ vijñānaṃ nāstyastivaicitryalakṣaṇahetukaṃ ca |",
  "S04n450:283": "nimittānimittavyatikrāntalakṣaṇaṃ jñānam |",
  "S04n450:284": "punaraparaṃ mahāmate upacayalakṣaṇaṃ vijñānam |",
  "S04n450:285": "apacayalakṣaṇaṃ jñānam |",
  "S04n450:286": "tatra trividhaṃ jñānaṃ svasāmānyalakṣaṇāvadhārakaṃ ca utpādavyayāvadhārakaṃ ca anutpādānirodhāvadhārakaṃ ca |",
  "S04n450:287": "tatra laukikaṃ jñānaṃ sadasatpakṣābhiniviṣṭānāṃ sarvatīrthakarabālapṛthagjanānāṃ ca |",
  "S04n450:288": "tatra lokottaraṃ jñānaṃ sarvaśrāvakapratyekabuddhānāṃ ca svasāmānyalakṣaṇapatitāśayābhiniviṣṭānām |",
  "S04n450:289": "tatra lokottaratamaṃ jñānaṃ buddhabodhisattvānāṃ nirābhāsadharmapravicayādanirodhānutpādadarśanātsadasatpakṣavigataṃ tathāgatabhūminairātmyādhigamātpravartate ||",
  "S04n450:290": "punaraparaṃ mahāmate asaṅgalakṣaṇaṃ jñānam,",
  "S04n450:291": "viṣayavaicitryasaṅgalakṣaṇaṃ ca vijñānam |",
  "S04n450:292": "punaraparaṃ mahāmate trisaṅgakṣayotpādayogalakṣaṇaṃ vijñānamasaṅgasvabhāvalakṣaṇaṃ jñānam |",
  "S04n450:293": "punaraparaṃ mahāmate aprāptilakṣaṇaṃ jñānaṃ svapratyātmāryajñānagatigocaramapraveśānirgamatvādudakacandravajjale ||",
  "S04n450:294": "tatredamucyate -",
  "S04n450:295": "cittena cīyate karma jñānena ca vidhīyate |",
  "S04n450:296": "prajñayā ca nirābhāsaṃ prabhāvaṃ cādhigacchati || 38 ||",
  "S04n450:297": "cittaṃ viṣayasaṃbaddhaṃ jñānaṃ tarke pravartate |",
  "S04n450:298": "nirābhāse viśeṣe ca prajñā vai saṃpravartate || 39 ||",
  "S04n450:299": "cittaṃ manaśca vijñānaṃ saṃjñāvaikalpavarjitāḥ |",
  "S04n450:300": "vikalpadharmatāṃ prāptāḥ śrāvakā na jinātmajāḥ || 40 ||",
  "S04n450:301": "śānte kṣāntiviśeṣe vai jñānaṃ tāthāgataṃ śubham |",
  "S04n450:302": "saṃjāyate viśeṣārthaṃ samudācāravarjitam || 41 ||",
  "S04n450:303": "prajñā hi trividhā mahyaṃ āryā yena prabhāvitā |",
  "S04n450:304": "lakṣaṇaṃ kalpyate yena yaśca bhāvān vṛṇoti ca || 42 ||",
  "S04n450:305": "yānadvayavisaṃyuktā prajñā hyabhāvavarjitā |",
  "S04n450:306": "sadbhāvābhiniveśena śrāvakāṇāṃ pravartate |",
  "S04n450:307": "cittamātrāvatāreṇa prajñā tāthāgatī matā || 43 ||",
  "S04n450:308": "punaraparaṃ mahāmate navavidhā pariṇāmavādināṃ tīrthakarāṇāṃ pariṇāmadṛṣṭirbhavati yaduta saṃsthānapariṇāmo lakṣaṇapariṇāmo hetupariṇāmo yuktipariṇāmo dṛṣṭipariṇāma utpādapariṇāmo bhāvapariṇāmaḥ pratyayābhivyaktipariṇāmaḥ kriyābhivyaktipariṇāmaḥ |",
  "S04n450:309": "etā mahāmate nava pariṇāmadṛṣṭayaḥ,",
  "S04n450:310": "yāḥ saṃdhāya sarvatīrthakarāḥ sadasatpakṣotpādapariṇāmavādino bhavanti ||",
  "S04n450:311": "tatra mahāmate saṃsthānapariṇāmo yaduta saṃsthānasyānyathābhāvadarśanāt,",
  "S04n450:312": "suvarṇasya bhūṣaṇavikṛtivaicitryadarśanavat |",
  "S04n450:313": "tadyathā mahāmate suvarṇaṃ kaṭakarucakasvastyādipariṇāmena pariṇāmyamānaṃ vicitrasaṃsthānapariṇataṃ dṛśyate |",
  "S04n450:314": "na suvarṇaṃ bhāvataḥ pariṇamati |",
  "S04n450:315": "evameva mahāmate sarvabhāvānāṃ pariṇāmaḥ kaiścittīrthakarairvikalpyate anyaiśca kāraṇataḥ |",
  "S04n450:316": "na ca te tathā,",
  "S04n450:317": "na cānyathā parikalpamupādāya |",
  "S04n450:318": "evaṃ sarvapariṇāmabhedo draṣṭavyo dadhikṣīramadyaphalapākavat |",
  "S04n450:319": "tadyathā mahāmate evaṃ dadhikṣīramadyaphalādīnāmekaikasya pariṇāmo vikalpasya pariṇāmo vikalpyate tīrthakaraiḥ,",
  "S04n450:320": "na cātra kaścitpariṇamati sadasatoḥ svacittadṛśyabāhyabhāvābhāvāt,",
  "S04n450:321": "evameva mahāmate bālapṛthagjanānāṃ svacittavikalpabhāvanāpravṛttirdraṣṭavyā |",
  "S04n450:322": "nātra mahāmate kaściddharmaḥ pravartate vā nivartate vā,",
  "S04n450:323": "māyāsvapnapravṛttarūpadarśanavat |",
  "S04n450:324": "tadyathā mahāmate svapne pravṛttinivṛttī upalabhyete vandhyāputramṛtajanmavat ||",
  "S04n450:325": "tatredamucyate -",
  "S04n450:326": "pariṇāmaṃ kālasaṃsthānaṃ bhūtabhāvendriyeṣu ca |",
  "S04n450:327": "antarābhavasaṃgrāhyo ye kalpenti na te budhāḥ || 44 ||",
  "S04n450:328": "na pratītyasamutpannaṃ lokaṃ kalpenti vai jināḥ |",
  "S04n450:329": "kiṃ tu pratyaya evedaṃ lokaṃ gandharvasaṃnibham || 45 ||",
  "S04n450:330": "atha khalu mahāmatirbodhisattvo mahāsattvaḥ punarapi bhagavantaṃ sarvadharmasaṃdhyarthaparimocanārthamadhyeṣate sma-deśayatu me bhagavān,",
  "S04n450:331": "deśayatu me tathāgato'rhan samyaksaṃbuddhaḥ sarvadharmāṇāṃ saṃdhyasaṃdhilakṣaṇam,",
  "S04n450:332": "yena saṃdhyasaṃdhilakṣaṇena suprativibhāgābhividdhena ahaṃ ca anye ca bodhisattvā mahāsattvāḥ sarvasaṃdhyasaṃdhyupāyakuśalā yathārutārthābhiniveśasaṃdhau na prapateyuḥ |",
  "S04n450:333": "sarvadharmāṇāṃ saṃdhyasaṃdhikauśalena vāgakṣaraprativikalpanaṃ ca vinihatya buddhyā sarvabuddhakṣetraparṣaccāriṇo balavaśitābhijñādhāraṇīmudrāsumudritā vicitrairnirmāṇakiraṇairdaśaniṣṭhāpāde sunibaddhabuddhayo'nābhogacandrasūryamaṇimahābhūtacaryāgatisamāḥ sarvabhūmiṣu svavikalpalakṣaṇavinivṛttadṛṣṭayaḥ svapnamāyādisarvadharmānudarśanādbuddhabhūmyāśrayānupraviṣṭāḥ sarvasattvadhātuṃ yathārhattvadharmadeśanayā ākṛṣya svapnamāyādisarvadharmasadasatpakṣavarjite bhaṅgotpādavikalparahite rutānyathāparyāyavṛttyāśrayatayā pratiṣṭhāpayeyuḥ |",
  "S04n450:334": "bhagavānāha-sādhu sādhu mahāmate |",
  "S04n450:335": "tena hi mahāmate śṛṇu,",
  "S04n450:336": "sādhu ca suṣṭhu ca manasikuru |",
  "S04n450:337": "bhāṣiṣye'haṃ te |",
  "S04n450:338": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:339": "bhagavāṃstasyaitadavocat-aparimito mahāmate sarvadharmāṇāṃ yathārutārthābhiniveśasaṃdhiḥ,",
  "S04n450:340": "lakṣaṇābhiniveśasaṃdhiḥ,",
  "S04n450:341": "pratyayābhiniveśasaṃdhiḥ,",
  "S04n450:342": "bhāvābhāvābhiniveśasaṃdhiḥ,",
  "S04n450:343": "utpādānutpādavikalpābhiniveśasaṃdhiḥ,",
  "S04n450:344": "nirodhānirodhābhiniveśaprativikalpasaṃdhiḥ,",
  "S04n450:345": "yānāyānābhiniveśaprativikalpasaṃdhiḥ,",
  "S04n450:346": "saṃskṛtāsaṃskṛtaprativikalpābhiniveśasaṃdhiḥ,",
  "S04n450:347": "bhūmyabhūmisvalakṣaṇavikalpābhiniveśasaṃdhiḥ,",
  "S04n450:348": "svavikalpābhisamayavikalpasaṃdhiḥ,",
  "S04n450:349": "sadasatpakṣatīrthyāśrayaprativikalpasaṃdhiḥ,",
  "S04n450:350": "triyānaikayānābhisamayavikalpasaṃdhiḥ |",
  "S04n450:351": "ete cānye ca mahāmate bālapṛthagjanānāṃ svavikalpasaṃdhayaḥ,",
  "S04n450:352": "yāṃ saṃdhiṃ saṃdhāya bālapṛthagjanāḥ prativikalpayamānāḥ kauśeyakrimaya iva svavikalpadṛṣṭisaṃdhisūtreṇa ātmānaṃ parāṃśca svavikalpadṛṣṭisaṃdhisūtrarocanatayā pariveṣṭayanti bhāvābhāvasaṃdhilakṣaṇābhiniveśābhiniviṣṭāḥ |",
  "S04n450:353": "na cātra mahāmate kaścitsaṃdhirna saṃdhilakṣaṇaṃ viviktadarśanātsarvadharmāṇām |",
  "S04n450:354": "vikalpasyāpravṛttatvānmahāmate bodhisattvo mahāsattvaḥ sarvadharmeṣu viviktadarśī viharati ||",
  "S04n450:355": "punaraparaṃ mahāmate bāhyabhāvābhāvasvacittadṛśyalakṣaṇāvabodhānnirābhāsacittamātrānusāritvātsadasatoḥ sarvabhāvavikalpasaṃdhiviviktadarśanānna saṃdhirnāsaṃdhilakṣaṇaṃ sarvadharmāṇām |",
  "S04n450:356": "nātra kaścinmahāmate badhyate na ca mucyate,",
  "S04n450:357": "anyatra vitathapatitayā buddhyā bandhamokṣau prajñāyete |",
  "S04n450:358": "tatkasya hetoḥ ?",
  "S04n450:359": "yaduta sadasatoḥ saṃdhyanupalabdhitvātsarvadharmāṇām ||",
  "S04n450:360": "punaraparaṃ mahāmate trayaḥ saṃdhayo bālānāṃ pṛthagjanānāṃ yaduta rāgo dveṣo mohaśca |",
  "S04n450:361": "tṛṣṇā ca paunarbhavikī nandīrāgasahagatā yāṃ saṃdhāya gatisaṃdhayaḥ prajāyante |",
  "S04n450:362": "tatra saṃdhisaṃdhānaṃ sattvānāṃ gatipañcakaṃ saṃdhervyucchedānmahāmate nasaṃdhirnāsaṃdhilakṣaṇaṃ prajñāyate |",
  "S04n450:363": "punaraparaṃ mahāmate trisaṃgatipratyayakriyāyogābhiniveśāya saṃdhiḥ |",
  "S04n450:364": "vijñānānāṃ nairantaryātpravṛttiyogenābhiniveśato bhavasaṃdhirbhavati |",
  "S04n450:365": "trisaṃgatipratyayavyāvṛttervijñānānāṃ vimokṣatrayānudarśanātsarvasaṃdhayo na pravartante ||",
  "S04n450:366": "tatredamucyate -",
  "S04n450:367": "abhūtaparikalpo hi saṃdhilakṣaṇamucyate |",
  "S04n450:368": "tasya bhūtaparijñānātsaṃdhijālaṃ prasīdati || 46 ||",
  "S04n450:369": "bhāvajñānarutagrāhātkauśeyakrimayo yathā |",
  "S04n450:370": "badhyante svavikalpena bālāḥ saṃdhyavipaścitaḥ || 47 ||",
  "S04n450:371": "punarapi mahāmatirāha-yatpunaretaduktaṃ bhagavatā-yena yena vikalpena ye ye bhāvā vikalpyante,",
  "S04n450:372": "na hi sa teṣāṃ svabhāvo bhavati |",
  "S04n450:373": "parikalpita evāsau |",
  "S04n450:374": "tadyadi bhagavan parikalpita evāsau na bhāvasvabhāvalakṣaṇāvadhāraṇam,",
  "S04n450:375": "nanu te bhagavan evaṃ bruvataḥ saṃkleśavyavadānābhāvaḥ prasajyate parikalpitasvabhāvabhāvitatvātsarvadharmāṇām |",
  "S04n450:376": "bhagavānāha-evametanmahāmate yathā vadasi |",
  "S04n450:377": "na mahāmate yathā bālapṛthagjanairbhāvasvabhāvo vikalpyate,",
  "S04n450:378": "tathā bhavati |",
  "S04n450:379": "parikalpita evāsau mahāmate,",
  "S04n450:380": "na bhāvasvabhāvalakṣaṇāvadhāraṇam |",
  "S04n450:381": "kiṃ tu yathā mahāmate āryairbhāvasvabhāvo'vadhāryate āryeṇa jñānena āryeṇa darśanena āryeṇa prajñāacakṣuṣā tathā bhāvasvabhāvo bhavati ||",
  "S04n450:382": "mahāmatirāha-tadyadi bhagavan yathā āryairāryeṇa jñānena āryeṇa darśanena āryeṇa prajñācakṣuṣā na divyamāṃsacakṣuṣā bhāvasvabhāvo'vadhāryate tathā bhavati,",
  "S04n450:383": "na tu yathā bālapṛthagjanairvikalpyate bhāvasvabhāvaḥ,",
  "S04n450:384": "tatkathaṃ bhagavan bālapṛthagjanānāṃ vikalpavyāvṛttirbhaviṣyati āryabhāvavastvanavabodhāt ?",
  "S04n450:385": "na ca te bhagavan viparyastāḥ nāviparyastāḥ |",
  "S04n450:386": "tatkasya hetoḥ ?",
  "S04n450:387": "yaduta āryavastusvabhāvānavabodhātsadasatorlakṣaṇasya vṛttidarśanāt |",
  "S04n450:388": "āryairapi bhagavan yathā vastu vikalpyate,",
  "S04n450:389": "na tathā bhavati svalakṣaṇaviṣayāgocaratvāt |",
  "S04n450:390": "sa teṣāmapi bhagavan bhāvasvabhāvalakṣaṇaḥ parikalpitasvabhāva eva khyāyate hetvahetuvyapadeśāt |",
  "S04n450:391": "yaduta bhāvasvalakṣaṇadṛṣṭipatitatvādanyeṣāṃ gocaro bhavati na yathā teṣām |",
  "S04n450:392": "ityevamanavasthā prasajyate bhagavan bhāvasvabhāvalakṣaṇānavabodhāt |",
  "S04n450:393": "na ca bhagavan parikalpitasvabhāvahetuko bhāvasvabhāvalakṣaṇaḥ |",
  "S04n450:394": "sa ca kathaṃ parikalpena prativikalpyamāno na tathā bhaviṣyati yathā parikalpyate ?",
  "S04n450:395": "anyadeva bhagavan prativikalpasya lakṣaṇam,",
  "S04n450:396": "anyadeva svabhāvalakṣaṇam |",
  "S04n450:397": "visadṛśahetuke ca bhagavan vikalpasvabhāvalakṣaṇe |",
  "S04n450:398": "te ca parasparaṃ parikalpyamāne bālapṛthagjanairna tathā bhaviṣyataḥ |",
  "S04n450:399": "kiṃ tu sattvānāṃ vikalpavyāvṛttyarthamidamucyate |",
  "S04n450:400": "yathā prativikalpena vikalpyante tathā na vidyante ||",
  "S04n450:401": "kimidaṃ bhagavan sattvānāṃ tvayā nāstyastitvadṛṣṭiṃ vinivārya vastusvabhāvābhiniveśena āryajñānagocaraviṣayābhiniveśānnāstitvadṛṣṭiḥ punarnipātyate,",
  "S04n450:402": "viviktadharmopadeśābhāvaśca kriyate āryajñānasvabhāvavastudeśanayā ?",
  "S04n450:403": "bhagavānāha-na mayā mahāmate viviktadharmopadeśābhāvaḥ kriyate,",
  "S04n450:404": "na cāstitvadṛṣṭirnipātyate āryavastusvabhāvanirdeśena |",
  "S04n450:405": "kiṃ tu utrāsapadavivarjanārthaṃ sattvānāṃ mahāmate mayā anādikālabhāvasvabhāvalakṣaṇābhiniviṣṭānāmāryajñānavastusvabhāvābhiniveśalakṣaṇadṛṣṭyā viviktadharmopadeśaḥ kriyate |",
  "S04n450:406": "na mayā mahāmate bhāvasvabhāvopadeśaḥ kriyate |",
  "S04n450:407": "kiṃ tu mahāmate svayamevādhigatayāthātathyaviviktadharmavihāriṇo bhaviṣyanti |",
  "S04n450:408": "bhrānternirnimittadarśanāt svacittadṛśyamātramavatīrya bāhyadṛśyabhāvābhāvavinivṛttadṛṣṭayo vimokṣatrayādhigatayāthātathyaviviktadharmavihāriṇo bhaviṣyanti |",
  "S04n450:409": "bhrānternirnimittadṛṣṭayo vimokṣatrayādhigatayāthātathyamudrāsumudritā bhāvasvabhāveṣu pratyātmādhigatayā buddhyā pratyakṣavihāriṇo bhaviṣyanti nāstyastitvavastudṛṣṭivivarjitāḥ ||",
  "S04n450:410": "punaraparaṃ mahāmate anutpannāḥ sarvadharmā iti bodhisattvena mahāsattvena pratijñā na karaṇīyā |",
  "S04n450:411": "tatkasya hetoḥ ?",
  "S04n450:412": "pratijñāyāḥ sarvasvabhāvabhāvitvāttaddhetupravṛttilakṣaṇatvācca |",
  "S04n450:413": "anutpannān sarvadharmān pratijñāya pratibruvan mahāmate bodhisattvo mahāsattvaḥ pratijñāyā hīyate |",
  "S04n450:414": "yā pratijñā-anutpannāḥ sarvadharmā iti,",
  "S04n450:415": "sāsya pratijñā hīyate,",
  "S04n450:416": "pratijñāyāstadapekṣotpattitvāt |",
  "S04n450:417": "atha sāpi pratijñā anutpannā sarvadharmābhyantarādanutpannalakṣaṇānutpattitvātpratijñāyāḥ,",
  "S04n450:418": "anutpannāḥ sarvadharmā iti sa vādaḥ prahīyate |",
  "S04n450:419": "pratijñāvayavakāraṇena sadasato'nutpattiḥ pratijñāyāḥ |",
  "S04n450:420": "sā hi mahāmate pratijñā sarvabhāvābhyantarā sadasatoranutpattilakṣaṇāt |",
  "S04n450:421": "yadi mahāmate tayā pratijñayā anutpannayā anutpannāḥ sarvabhāvā iti pratijñāṃ kurvanti,",
  "S04n450:422": "evamapi pratijñāhāniḥ prasajyate |",
  "S04n450:423": "pratijñāyāḥ sadasatoranutpattibhāvalakṣaṇatvātpratijñā na karaṇīyā |",
  "S04n450:424": "anutpannasvabhāvalakṣaṇā hi mahāmate teṣāṃ pratijñā bhavati |",
  "S04n450:425": "ataste mahāmate pratijñā na karaṇīyā |",
  "S04n450:426": "bahudoṣaduṣṭatvādavayavānāṃ parasparahetuvilakṣaṇakṛtakatvācca avayavānāṃ pratijñā na karaṇīyā-yaduta anutpannāḥ sarvadharmāḥ |",
  "S04n450:427": "evaṃ śūnyā asvabhāvāḥ sarvadharmā iti mahāmate bodhisattvena mahāsattvena pratijñā na karaṇīyā |",
  "S04n450:428": "kiṃ tu mahāmate bodhisattvena mahāsattvena māyāsvapnavatsarvabhāvopadeśaḥ karaṇīyo dṛśyādṛśyalakṣaṇatvāt |",
  "S04n450:429": "dṛṣṭibuddhimohanatvācca sarvadharmāṇāṃ māyāsvapnavadbhāvopadeśaḥ karaṇīyo'nyatra bālānāmutrāsapadavivarjanatayā |",
  "S04n450:430": "bālāḥ pṛthagjanā hi mahāmate |",
  "S04n450:431": "nāstyastitvadṛṣṭipatitānāṃ teṣāmutrāsaḥ syānmā iti |",
  "S04n450:432": "utrāsyamānā mahāmate dūrībhavanti mahāyānāt ||",
  "S04n450:433": "tatredamucyate -",
  "S04n450:434": "na svabhāvo na vijñaptirna vastu na ca ālayaḥ |",
  "S04n450:435": "bālairvikalpitā hyete śavabhūtaiḥ kutārkikaiḥ || 48 ||",
  "S04n450:436": "anutpannāḥ sarvadharmāḥ sarvatīrthyaprasiddhaye |",
  "S04n450:437": "na hi kasyacidutpannā bhāvā vai pratyayānvitāḥ || 49 ||",
  "S04n450:438": "anutpannāḥ sarvadharmāḥ prajñayā na vikalpayet |",
  "S04n450:439": "taddhetumattvāttatsiddherbuddhisteṣāṃ prahīyate || 50 ||",
  "S04n450:440": "keśoṇḍukaṃ yathā mithyā gṛhyate taimirairjanaiḥ |",
  "S04n450:441": "tathā bhāvavikalpo'yaṃ mithyā bālairvikalpyate || 51 ||",
  "S04n450:442": "prajñaptimātrātribhavaṃ nāsti vastusvabhāvataḥ |",
  "S04n450:443": "prajñaptivastubhāvena kalpayiṣyanti tārkikāḥ || 52 ||",
  "S04n450:444": "nimittaṃ vastu vijñaptiṃ manovispanditaṃ ca tat |",
  "S04n450:445": "atikramya tu putrā me nirvikalpāścaranti te || 53 ||",
  "S04n450:446": "ajale ca jalagrāho mṛgatṛṣṇā yathā nabhe |",
  "S04n450:447": "dṛśyaṃ tathā hi bālānāmāryāṇāṃ ca viśeṣataḥ || 54 ||",
  "S04n450:448": "āryāṇāṃ darśanaṃ śuddhaṃ vimokṣatrayasaṃbhavam |",
  "S04n450:449": "utpādabhaṅganirmuktaṃ nirābhāsapracāriṇām || 55 ||",
  "S04n450:450": "nirābhāso hi bhāvānāmabhāve nāsti yoginām |",
  "S04n450:451": "bhāvābhāvasamatvena āryāṇāṃ jāyate phalam |",
  "S04n450:452": "kathaṃ hyabhāvo bhāvānāṃ kurute samatāṃ katham || 56 ||",
  "S04n450:453": "yadā cittaṃ na jānāti bāhyamādhyātmikaṃ calam |",
  "S04n450:454": "tadā tu kurute nāśaṃ samatācittadarśanam || 57 ||",
  "S04n450:455": "punarapi mahāmatirāha-yatpunaridamuktaṃ bhagavatā-yadā tvālambyamarthaṃ nopalabhate jñānaṃ tadā vijñaptimātravyavasthānaṃ bhavati |",
  "S04n450:456": "vijñaptergrāhyābhāvādgrāhakasyāpyagrahaṇaṃ bhavati |",
  "S04n450:457": "tadagrahaṇānna pravartate jñānaṃ vikalpasaṃśabditam |",
  "S04n450:458": "tatkiṃ punarbhagavan bhāvānāṃ svasāmānyalakṣaṇānanyavaicitryānavabodhānnopalabhate jñānam ?",
  "S04n450:459": "atha svasāmānyalakṣaṇavaicitryabhāvasvabhāvābhibhavānnopalabhate jñānam |",
  "S04n450:460": "atha kuḍyakaṭavapraprākārabhūjalapavanāgnivyavahitātidūrasāmīpyānnopalabhate jñānaṃ jñeyam |",
  "S04n450:461": "atha bālāndhavṛddhayogādindriyāṇāṃ jñeyārthaṃ nopalabhate jñānam |",
  "S04n450:462": "tadyadi bhagavan svasāmānyalakṣaṇānanyavaicitryānavabodhānnopalabhate jñānam,",
  "S04n450:463": "na tarhi bhagavan jñānaṃ vaktavyam |",
  "S04n450:464": "ajñānametadbhagavan yadvidyamānamarthaṃ nopalabhate |",
  "S04n450:465": "atha svasāmānyalakṣaṇavaicitryabhāvasvabhāvābhibhavānnopalabhate jñānam,",
  "S04n450:466": "tadajñānameva bhagavan na jñānam |",
  "S04n450:467": "jñeye sati bhagavan jñānaṃ pravartate nābhāvāt |",
  "S04n450:468": "tadyogācca jñeyasya jñānamityucyate |",
  "S04n450:469": "atha kuḍyakaṭavapraprākārabhūjalapavanāgnivyavahitātidūrasāmīpyānnopalabhate bālavṛddhāndhayogavadvaikalyādindriyāṇāṃ jñānaṃ nopalabhate |",
  "S04n450:470": "tadyadevaṃ nopalabhate,",
  "S04n450:471": "na tadbhagavan jñānam |",
  "S04n450:472": "ajñānameva tadvidyamānamarthaṃ buddhivaikalyāt ||",
  "S04n450:473": "bhagavānāha-na hi tanmahāmate evamajñānaṃ bhavati |",
  "S04n450:474": "jñānameva tanmahāmate, nājñānam |",
  "S04n450:475": "na caitatsaṃdhāyoktaṃ mayā-yadā tvālambyamarthaṃ nopalabhate jñānaṃ tadā vijñaptimātravyavasthānaṃ bhavatīti |",
  "S04n450:476": "kiṃ tu svacittadṛśyamātrāvabodhātsadasatorbāhyabhāvābhāvājjñānamapyarthaṃ nopalabhate |",
  "S04n450:477": "tadanupalambhājjñānajñeyayorapravṛttiḥ |",
  "S04n450:478": "vimokṣatrayānugamājjñānasyāpyanupalabdhiḥ |",
  "S04n450:479": "na ca tārkikā anādikālabhāvābhāvaprapañcavāsitamataya evaṃ prajānanti |",
  "S04n450:480": "te cāprajānanto bāhyadravyasaṃsthānalakṣaṇabhāvābhāvaṃ kṛtvā vikalpasyāpravṛttiṃ cittamātratāṃ nirdekṣyanti |",
  "S04n450:481": "ātmātmīyalakṣaṇagrāhābhiniveśābhiniviṣṭāḥ svacittadṛśyamātrānavabodhājjñānaṃ jñeyaṃ prativikalpayanti |",
  "S04n450:482": "te ca jñānajñeyaprativikalpanayā bāhyabhāvābhāvapravicayānupalabdherucchedadṛṣṭimāśrayante ||",
  "S04n450:483": "tatredamucyate -",
  "S04n450:484": "vidyamānaṃ hi ālambyaṃ yadi jñānaṃ na paśyati |",
  "S04n450:485": "ajñānaṃ taddhi na jñānaṃ tārkikāṇāmayaṃ nayaḥ || 58 ||",
  "S04n450:486": "ananyalakṣaṇābhāvājjñānaṃ yadi na paśyati |",
  "S04n450:487": "vyavadhānadūrasāmīpyaṃ mithyājñānaṃ taducyate || 59 ||",
  "S04n450:488": "bālavṛddhāndhayogācca jñānaṃ yadi na jāyate |",
  "S04n450:489": "vidyamānaṃ hi tajjñeyaṃ mithyājñānaṃ taducyate || 60 ||",
  "S04n450:490": "punaraparaṃ mahāmate bālapṛthagjanā anādikālaprapañcadauṣṭhulyasvaprativikalpanā nāṭake nṛtyantaḥ svasiddhāntanayadeśanāyāmakuśalāḥ svacittadṛśyabāhyabhāvalakṣaṇābhiniviṣṭā upāyadeśanāpāṭhamabhiniviśante,",
  "S04n450:491": "na svasiddhāntanayaṃ cātuṣkoṭikanayaviśuddhaṃ prativibhāvayanti |",
  "S04n450:492": "mahāmatirāha-evametadbhagavan yathā vadasi |",
  "S04n450:493": "deśayatu me bhagavān deśanāsiddhāntanayalakṣaṇaṃ yena ahaṃ ca anye ca bodhisattvā mahāsattvā anāgate'dhvani deśanāsiddhāntanayakuśalā na vipralabhyeran kutārkikaistīrthakaraśrāvakapratyekabuddhayānikaiḥ |",
  "S04n450:494": "bhagavānāha-yena hi mahāmate śṛṇu,",
  "S04n450:495": "sādhu ca suṣṭhu ca manasikuru |",
  "S04n450:496": "bhāṣiṣye'haṃ te |",
  "S04n450:497": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:498": "bhagavāṃstasyaitadavocat-dviprakāro mahāmate atītānāgatapratyutpannānāṃ tathāgatānāmarhatāṃ samyaksaṃbuddhānāṃ dharmanayo yaduta deśanānayaśca siddhāntapratyavasthānanayaśca |",
  "S04n450:499": "tatra deśanāpāṭhanayo mahāmate yaduta vicitrasaṃbhārasūtropadeśaḥ |",
  "S04n450:500": "yathācittādhimuktikatayā deśayanti sattvebhyaḥ |",
  "S04n450:501": "tatra siddhāntanayaḥ punarmahāmate katamaḥ ?",
  "S04n450:502": "yena yoginaḥ svacittadṛśyavikalpavyāvṛttiṃ kurvanti yaduta ekatvānyatvobhayatvānubhayatvapakṣāpatanatācittamanomanovijñānātītaṃ svapratyātmāryagatigocaraṃ hetuyuktidṛṣṭilakṣaṇavinivṛttamanālīḍhaṃ sarvakutārkikaistīrthakaraśrāvakapratyekabuddhayānikairnāstyastitvāntadvayapatitaiḥ,",
  "S04n450:503": "tamahaṃ siddhānta iti vadāmi |",
  "S04n450:504": "etanmahāmate siddhāntanayadeśanālakṣaṇaṃ yatra tvayā ca anyaiśca bodhisattvairmahāsattvairyogaḥ karaṇīyaḥ ||",
  "S04n450:505": "tatredamucyate -",
  "S04n450:506": "nayo hi dvividho mahyaṃ siddhānto deśanā ca vai |",
  "S04n450:507": "deśemi yā bālānāṃ siddhāntaṃ yogināmaham || 61 ||",
  "S04n450:508": "atha khalu mahāmatirbodhisattvo mahāsattvaḥ punarapi bhagavantametadavocat-uktametadbhagavaṃstathāgatenārhatā samyaksaṃbuddhena ekasmin kāle ekasmin samaye yathā lokāyatiko vicitramantrapratibhāno na sevitavyo na bhaktavyo na paryupāsitavyaḥ,",
  "S04n450:509": "yaṃ ca sevamānasya lokāmiṣasaṃgraho bhavati na dharmasaṃgraha iti |",
  "S04n450:510": "kiṃ kāraṇaṃ punarbhagavatedamuktaṃ lokāyatiko vicitramantrapratibhānaḥ,",
  "S04n450:511": "yaṃ ca sevamānasya lokāmiṣasaṃgraho bhavati na dharmasaṃgrahaḥ ?",
  "S04n450:512": "bhagavānāha-vicitramantrapratibhāno mahāmate lokāyatiko vicitrairhetupadavyañjanairbālān vyāmohayati na yuktiyuktaṃ nārthopasaṃhitam |",
  "S04n450:513": "atha yāvadeva yatkiṃcidbālapralāpaṃ deśayati |",
  "S04n450:514": "etena mahāmate kāraṇena lokāyatiko vicitramantrapratibhāna ityucyate |",
  "S04n450:515": "akṣaravaicitryasauṣṭhavena bālānākarṣati,",
  "S04n450:516": "na tattvanayapraveśena praviśati |",
  "S04n450:517": "svayaṃ sarvadharmānavabodhādantadvayapatitayā dṛṣṭyā bālān vyāmohayati,",
  "S04n450:518": "svātmānaṃ ca kṣiṇoti |",
  "S04n450:519": "gatisaṃdhyapramuktatvātsvacittadṛśyamātrānavabodhādbāhyabhāvasvabhāvābhiniveśādvikalpasya vyāvṛttirna bhavati |",
  "S04n450:520": "ata etasmātkāraṇānmahāmate lokāyatiko vicitramantrapratibhāno'parimukta eva jātijarāvyādhimaraṇaśokaparidevaduḥkhadaurmanasyopāyāsādibhyo vicitraiḥ padavyañjanairhetudṛṣṭāntopasaṃhārairbālān vyāmohayati ||",
  "S04n450:521": "indro'pi mahāmate anekaśāstravidagdhabuddhiḥ svaśabdaśāstrapraṇetā |",
  "S04n450:522": "tacchiṣyeṇa nāgaveśarūpadhāriṇā svarge indasabhāyāṃ pratijñāṃ kṛtvā tava vā sahasrāro ratho bhajyatāṃ mama vā ekaikanāgabhāvasya phaṇācchedo bhavatviti |",
  "S04n450:523": "sahadharmeṇa ca nāgaveśadhāriṇā lokāyatikaśiṣyeṇa devānāmindraṃ vijitya sahasrāraṃ rathaṃ bhaṅktvā punarapīmaṃ lokamāgataḥ |",
  "S04n450:524": "evamidaṃ mahāmate lokāyatikavicitrahetudṛṣṭāntopanibaddhaṃ yena tiryañco'pyadhītya devāsuralokaṃ vicitrapadavyañjanairvyāmohayati |",
  "S04n450:525": "āyavyayadṛṣṭābhiniveśenābhiniveśayati kimaṅga punarmānuṣān |",
  "S04n450:526": "ata etasmātkāraṇānmahāmate lokāyatikaḥ parivarjitavyo duḥkhajanmahetuvāhakatvāt,",
  "S04n450:527": "na sevitavyo na bhajitavyo na paryupāsitavyaḥ |",
  "S04n450:528": "śarīrabuddhiviṣayopalabdhimātraṃ hi mahāmate lokāyatikairdeśyate vicitraiḥ padavyañjanaiḥ |",
  "S04n450:529": "śatasahasraṃ mahāmate lokāyatam |",
  "S04n450:530": "kiṃ tu paścime loke paścimāyāṃ pañcāśatyāṃ bhinnasaṃhitaṃ bhaviṣyati kutarkahetudṛṣṭipraṇītatvāt |",
  "S04n450:531": "bhinnasaṃhitaṃ bhaviṣyatyaśiṣyaparigrahāt |",
  "S04n450:532": "evadeva mahāmate lokāyataṃ bhinnasaṃhitaṃ vicitrahetūpanibaddhaṃ tīrthakarairdeśyate svakāraṇābhiniveśābhiniviṣṭaiḥ,",
  "S04n450:533": "na svanayaḥ |",
  "S04n450:534": "na ca mahāmate kasyacittīrthakarasya svaśāstranayaḥ |",
  "S04n450:535": "anyatra lokāyatameva anekairākāraiḥ kāraṇamukhaśatasahasrairdeśayanti |",
  "S04n450:536": "na svanayaṃ ca na prajānanti mohohāllokāyatamidamiti ||",
  "S04n450:537": "mahāmatirāha-yadi bhagavan sarvatīrthakarā lokāyatameva vicitraiḥ padavyañjanairdṛṣṭāntopasaṃhārairdeśayanti,",
  "S04n450:538": "na svanayaṃ svakāraṇābhiniveśābhiniviṣṭāḥ,",
  "S04n450:539": "atha kiṃ bhagavānapi lokāyatameva deśayati āgatāgatānāṃ nānādeśasaṃnipatitānāṃ devāsuramanuṣyāṇāṃ vicitraiḥ padavyañjanaiḥ,",
  "S04n450:540": "na svamataṃ sarvatīrthyamatopadeśābhyantaratvāt ?",
  "S04n450:541": "bhagavānāha-nāhaṃ mahāmate lokāyataṃ deśayāmi na cāyavyayam |",
  "S04n450:542": "kiṃ tu mahāmate anāyavyayaṃ deśayāmi |",
  "S04n450:543": "tatra āyo nāma mahāmate utpādarāśiḥ samūhāgamādutpadyate |",
  "S04n450:544": "tatra vyayo nāma mahāmate vināśaḥ |",
  "S04n450:545": "anāyavyaya ityanutpādasyaitadadhivacanam |",
  "S04n450:546": "nāhaṃ mahāmate sarvatīrthakaravikalpābhyantaraṃ deśayāmi |",
  "S04n450:547": "tatkasya hetoḥ ?",
  "S04n450:548": "yaduta bāhyabhāvābhāvādanabhiniveśātsvacittadṛśyamātrāvasthānāddidhāvṛttino'pravṛttervikalpasya |",
  "S04n450:549": "nimittagocarābhāvātsvacittadṛśyamātrāvabodhanātsvacittadṛśyavikalpo na pravartate |",
  "S04n450:550": "apravṛttivikalpasyānimittaśūnyatāpraṇihitavimokṣatrayāvatārānmukta ityucyate ||",
  "S04n450:551": "abhijānāmyahaṃ mahāmate anyatarasmin pṛthivīpradeśe viharāmi |",
  "S04n450:552": "atha yenāhaṃ tena lokāyatiko brāhmaṇa upasaṃkrāntaḥ |",
  "S04n450:553": "upasaṃkramya akṛtāvakāśa eva māmevamāha-sarvaṃ bho gautama kṛtakam |",
  "S04n450:554": "tasyāhaṃ mahāmate evamāha-sarvaṃ bho brāhmaṇa yadi kṛtakam,",
  "S04n450:555": "idaṃ prathamaṃ lokāyatam |",
  "S04n450:556": "sarvaṃ bho gautama akṛtakam |",
  "S04n450:557": "yadi brāhmaṇa sarvamakṛtakam ,",
  "S04n450:558": "idaṃ dvitīyaṃ lokāyatam |",
  "S04n450:559": "evaṃ sarvamanityaṃ sarvaṃ nityaṃ sarvamutpādyaṃ sarvamanutpādyam |",
  "S04n450:560": "idaṃ brāhmaṇa ṣaṣṭhaṃ lokāyatam |",
  "S04n450:561": "punarapi mahāmate māmevamāha brāhmaṇo lokāyatikaḥ-sarvaṃ bho gautama ekatvaṃ sarvamanyatvaṃ sarvamubhayatvaṃ sarvamanubhayatvaṃ sarvaṃ kāraṇādhīnaṃ vicitrahetūipapattidarśanāt |",
  "S04n450:562": "idamapi brāhmaṇa ekādaśaṃ lokāyatam |",
  "S04n450:563": "punarapi bho gautama sarvamavyākṛtaṃ sarvaṃ vyākṛtam,",
  "S04n450:564": "astyātmā nāstyātmā,",
  "S04n450:565": "astyayaṃ loko nāstyayaṃ lokaḥ,",
  "S04n450:566": "asti paro loko nāsti paro lokaḥ,",
  "S04n450:567": "nāstyasti ca paro lokaḥ,",
  "S04n450:568": "asti mokṣo nāsti mokṣaḥ,",
  "S04n450:569": "sarvaṃ kṣaṇikaṃ sarvamakṣaṇikam,",
  "S04n450:570": "ākāśamapratisaṃkhyānirodho nirvāṇaṃ bho gautama kṛtakamakṛtakam,",
  "S04n450:571": "astyantarābhavo nāstyantarābhava iti |",
  "S04n450:572": "tasyaitaduktaṃ mahāmate mahā-yadi bho brāhmaṇa evam,",
  "S04n450:573": "idamapi brāhmaṇa lokāyatameva bhavatīti, na madīyam |",
  "S04n450:574": "tvadīyametadbrāhmaṇa lokāyatam |",
  "S04n450:575": "ahaṃ bho brāhmaṇa anādikālaprapañcavikalpavāsanādauṣṭhulyahetukaṃ tribhavaṃ varṇayāmi |",
  "S04n450:576": "svacittadṛśyamātrānavabodhādbrāhmaṇa vikalpaḥ pravartate na bāhyabhāvopalambhāt |",
  "S04n450:577": "yathā tīrthakarāṇāmātmendriyārthasaṃnikarṣātrayāṇāṃ na tathā mama |",
  "S04n450:578": "ahaṃ bhe brāhmaṇa na hetuvādī nāhetuvādī anyatra vikalpameva grāhyagrāhakabhāvena prajñāpya pratītyasamutpādaṃ deśayāmi |",
  "S04n450:579": "na ca tvādṛśā anye vā budhyante ātmagrāhapatitayā saṃtatyā |",
  "S04n450:580": "nirvāṇākāśanirodhānāṃ mahāmate tattvameva nopalabhyate saṃkhyāyām,",
  "S04n450:581": "kutaḥ punaḥ kṛtakatvam ||",
  "S04n450:582": "punarapi mahāmate lokāyatiko brāhmaṇa evamāha-ajñānatṛṣṇākarmahetukamidaṃ bho gautama tribhavam,",
  "S04n450:583": "athāhetukam ?",
  "S04n450:584": "dvayamapyetadbrāhmaṇa lokāyatam |",
  "S04n450:585": "svasāmānyalakṣaṇapatitā bho gautama sarvabhāvāḥ |",
  "S04n450:586": "idamapi brāhmaṇa lokāyatameva bhavati |",
  "S04n450:587": "yāvadbrāhmaṇa manovispanditaṃ bāhyārthābhiniveśavikalpasya tāvallokāyatam ||",
  "S04n450:588": "punaraparaṃ mahāmate lokāyatiko brāhmaṇo māmetadavocat-asti bho gautama kiṃcidyanna lokāyatam ?",
  "S04n450:589": "madīyameva bho gautama sarvatīrthakaraiḥ prasiddhaṃ vicitraiḥ padavyañjanairhetudṛṣṭāntopasaṃhārairdeśyate |",
  "S04n450:590": "asti bho brāhmaṇa yanna tvadīyaṃ na ca na prasiddhaṃ deśyate na ca na vicitraiḥ padavyañjanairna ca nārthopasaṃhitameva |",
  "S04n450:591": "kiṃ tadalokāyataṃ yanna prasiddhaṃ deśyate ca ?",
  "S04n450:592": "asti ca bho brāhmaṇa alokāyataṃ yatra sarvatīrthakarāṇāṃ tava ca buddhirna gāhate bāhyabhāvādasadbhūtavikalpaprapañcābhiniviṣṭānām |",
  "S04n450:593": "yaduta vikalpasyāpravṛttiḥ sadasataḥ svacittadṛśyamātrāvabodhādvikalpo na pravartate |",
  "S04n450:594": "bāhyaviṣayagrahaṇābhāvādvikalpaḥ svasthāne'vatiṣṭhate dṛśyate |",
  "S04n450:595": "tenedamalokāyataṃ madīyaṃ na ca tvadīyam |",
  "S04n450:596": "svasthāne'vatiṣṭhata iti na pravartata ityarthaḥ |",
  "S04n450:597": "anutpattivikalpasyāpravṛttirityucyate |",
  "S04n450:598": "evamidaṃ bho brāhmaṇa yanna lokāyatam |",
  "S04n450:599": "saṃkṣepato brāhmaṇa yatra vijñānasyāgatirgatiścyutirupapattiḥ prārthanābhiniveśābhiṣvaṅgo darśanaṃ dṛṣṭiḥ sthānaṃ parāmṛṣṭirvicitralakṣaṇābhiniveśaḥ saṃgatiḥ sattvānāṃ tṛṣṇāyāḥ kāraṇābhiniveśaśca |",
  "S04n450:600": "etadbho brāhmaṇa tvadīyaṃ lokāyataṃ na madīyam |",
  "S04n450:601": "evamahaṃ mahāmate pṛṣṭo lokāyatikena brāhmaṇenāgatya |",
  "S04n450:602": "sa ca mayaivaṃ visarjitastūṣṇībhāvena prakrāntaḥ ||",
  "S04n450:603": "atha khalu kṛṣṇapakṣiko nāgarājo brāhmaṇarūpeṇāgatya bhagavantametadavocat-tena hi gautama paraloka eva na saṃvidyate |",
  "S04n450:604": "tena hi māṇava kutastvamāgataḥ ?",
  "S04n450:605": "ihāhaṃ gautama śvetadvīpādāgataḥ |",
  "S04n450:606": "sa eva brāhmaṇa paro lokaḥ |",
  "S04n450:607": "atha māṇavo niṣpratibhāno nigṛhīto'ntarhito'pṛṣṭvaiva māṃ svanayapratyavasthānakathāṃ cintayan śākyaputro mannayabahirdhā varāko'pravṛttilakṣaṇahetuvādī svavikalpadṛśyalakṣaṇāvabodhādvikalpasyāpravṛttiṃ varṇayati |",
  "S04n450:608": "tvaṃ caitarhi mahāmate māṃ pṛcchasi-kiṃ kāraṇaṃ lokāyatikavicitramantrapratibhānaṃ sevyamānasyāmiṣasaṃgraho bhavati na dharmasaṃgraha iti |",
  "S04n450:609": "mahāmatirāha-atha dharmāmiṣamiti bhagavan kaḥ padārthaḥ ?",
  "S04n450:610": "bhagavānāha-sādhu sādhu mahāmate |",
  "S04n450:611": "padārthadvayaṃ prati mīmāṃsā pravṛttā anāgatāṃ janatāṃ samālokya |",
  "S04n450:612": "tena hi mahāmate śṛṇu,",
  "S04n450:613": "sādhu ca suṣṭhu ca manasi kuru |",
  "S04n450:614": "bhāṣiṣye'haṃ te |",
  "S04n450:615": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||",
  "S04n450:616": "bhagavāṃstasyaitadavocat-tatra āmiṣaṃ mahāmate katamat ?",
  "S04n450:617": "yaduta āmiṣamāmṛśamākarṣaṇaṃ nirmṛṣaṃ parāmṛṣṭiḥ svādo bāhyaviṣayābhiniveśo'ntadvayapraveśaḥ |",
  "S04n450:618": "kudṛṣṭyā punaḥ skandhaprādurbhāvo jātijarāvyādhimaraṇaśokaparidevaduḥkhadaurmanasyopāyāsapravṛttistṛṣṇāyāḥ paunarbhavikyā ādiṃ kṛtvā |",
  "S04n450:619": "āmiṣamidamityucyate mayā ca anyaiśca buddhairbhagavadbhiḥ |",
  "S04n450:620": "eṣa mahāmate āmiṣasaṃgraho na dharmasaṃgraho yaṃ lokāyatikaṃ sevamāno labhate lokāyatam ||",
  "S04n450:621": "tatra mahāmate dharmasaṃgrahaḥ katamaḥ ?",
  "S04n450:622": "yaduta svacittadharmanairātmyadvayāva-",
  "S04n450:623": "bodhāddharmapudgalanairātmyalakṣaṇadarśanādvikalpasyāpravṛttiḥ,",
  "S04n450:624": "bhūmyuttaroparijñānāccittamanomanovijñānavyāvṛttiḥ,",
  "S04n450:625": "sarvabuddhajñānābhiṣekagatiḥ anadhiṣṭhāpadaparigrahaḥ sarvadharmānābhogavaśavartitā dharma ityucyate,",
  "S04n450:626": "sarvadṛṣṭiprapañcavikalpabhāvāntadvayāpatanatayā |",
  "S04n450:627": "prāyeṇa hi mahāmate tīrthakaravādo bālānantadvaye pātayati na tu viduṣām,",
  "S04n450:628": "yaduta ucchede ca śāśvate ca |",
  "S04n450:629": "ahetuvādaparigrahācchāśvatadṛṣṭirbhavati,",
  "S04n450:630": "kāraṇavināśahetvabhāvāducchedadṛṣṭirbhavati |",
  "S04n450:631": "kiṃ tu utpādasthitibhaṅgadarśanāddharma ityevaṃ vadāmi |",
  "S04n450:632": "eṣa mahāmate dharmāmiṣanirṇayaḥ,",
  "S04n450:633": "yatra tvayā anyaiśca bodhisattvairmahāsattvaiḥ śikṣitavyam ||",
  "S04n450:634": "tatredamucyate -",
  "S04n450:635": "saṃgrahaiśca dametsattvān śīlena ca vaśīkaret |",
  "S04n450:636": "prajñayā nāśayeddṛṣṭiṃ vimokṣaiśca vivardhayet || 62 ||",
  "S04n450:637": "lokāyatamidaṃ sarvaṃ yattīrthyairdeśyate mṛṣā |",
  "S04n450:638": "kāryakāraṇasaddṛṣṭyā svasiddhānto na vidyate || 63 ||",
  "S04n450:639": "ahamekaḥ svasiddhāntaṃ kāryakāraṇavarjitam |",
  "S04n450:640": "deśemi śiṣyavargasya lokāyatavivarjitam || 64 ||",
  "S04n450:641": "cittamātraṃ na dṛśyo'sti dvidhā cittaṃ hi dṛśyate |",
  "S04n450:642": "grāhyagrāhakabhāvena śāśvatocchedavarjitam || 65 ||",
  "S04n450:643": "yāvatpravartate cittaṃ tāvallokāyataṃ bhavet |",
  "S04n450:644": "apravṛttirvikalpasya svacittaṃ paśyate jagat || 66 ||",
  "S04n450:645": "āyaṃ kāryārthanirvṛttiṃ vyayaṃ kāryasya darśanam |",
  "S04n450:646": "āyavyayaparijñānādvikalpo na pravartate || 67 ||",
  "S04n450:647": "nityamanityaṃ kṛtakamakṛtakaṃ parāparam |",
  "S04n450:648": "evamādyāni sarvāṇi lokāyatanayaṃ bhavet || 68 ||",
  "S04n450:649": "atha khalu mahāmatirbodhisattvo mahāsattvaḥ punarapi bhagavantametadavocat-nirvāṇaṃ nirvāṇamiti bhagavannucyate |",
  "S04n450:650": "kasyaitadadhivacanaṃ yaduta nirvāṇamiti yatsarvatīrthakarairvikalpyate ?",
  "S04n450:651": "bhagavānāha-tena hi mahāmate śṛṇu,",
  "S04n450:652": "sādhu va suṣṭhu ca manasikuru |",
  "S04n450:653": "bhāṣiṣye'haṃ te |",
  "S04n450:654": "yathā tīrthakarā nirvāṇaṃ vikalpayanti,",
  "S04n450:655": "na ca bhavati teṣāṃ vikalpānurupaṃ nirvāṇam |",
  "S04n450:656": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:657": "bhagavāṃstasyaitadavocat-tatra kecittāvanmahāmate tīrthakarāḥ skandhadhātvāyatananirodhādviṣayavairāgyānnivaidharmyādarśanāccittacaittakalāpo na pravartate |",
  "S04n450:658": "atītānāgatapratyutpannaviṣayānanusmaraṇāddīpabījānalavadupādānoparamādapravṛttirvikalpasyeti varṇayanti |",
  "S04n450:659": "atasteṣāṃ tatra nirvāṇabuddhirbhavati |",
  "S04n450:660": "na ca mahāmate vināśadṛṣṭyā nirvāyate ||",
  "S04n450:661": "anye punardeśāntarasthānagamanaṃ mokṣa iti varṇayanti viṣayavikalpoparamādiṣu pavanavat |",
  "S04n450:662": "anye punarvarṇayanti tīrthakarāḥ buddhiboddhavyadarśanavināśānmokṣa iti |",
  "S04n450:663": "anye vikalpasyāpravṛtternityānityadarśanānmokṣaṃ kalpayanti |",
  "S04n450:664": "anye punarvarṇayanti vividhanimittavikalpo duḥkhajanmavāhaka iti svacittadṛśyamātrākuśalāḥ |",
  "S04n450:665": "nimittabhayabhītā nimittadarśanātsukhābhilāṣanimitte nirvāṇabuddhayo bhavanti |",
  "S04n450:666": "anye punaradhyātmabāhyānāṃ sarvadharmāṇāṃ svasāmānyalakṣaṇāvabodhādavināśato'tītānāgatapratyutpannabhāvāstitayā nirvāṇaṃ kalpayanti |",
  "S04n450:667": "anye punarātmasattvajīvapoṣapuruṣapudgalasarvadharmāvināśataśca nirvāṇaṃ kalpayati |",
  "S04n450:668": "anye punarmahāmate tīrthakarā durvidagdhabuddhayaḥ prakṛtipuruṣāntaradarśanādguṇapariṇāmakartṛtvācca nirvāṇaṃ kalpayanti |",
  "S04n450:669": "anye puṇyāpuṇyaparikṣayāt |",
  "S04n450:670": "anye kleśakṣayājjñānena ca |",
  "S04n450:671": "anye īśvarasvatantrakartṛtvadarśanājjagato nirvāṇaṃ kalpayanti |",
  "S04n450:672": "anye anyonyapravṛtto'yaṃ saṃbhavo jagata iti na kāraṇataḥ |",
  "S04n450:673": "sa ca kāraṇābhiniveśa eva,",
  "S04n450:674": "na cāvabudhyante mohāt,",
  "S04n450:675": "tadanavabodhānnirvāṇaṃ kalpayanti |",
  "S04n450:676": "anye punarmahāmate tīrthakarāḥ satyamārgādhigamānnirvāṇaṃ kalpayanti |",
  "S04n450:677": "anye guṇaguṇinorabhisaṃbaddhādekatvānyatvobhayatvānubhayatvadarśanānnirvāṇabuddhayo bhavanti |",
  "S04n450:678": "anye svabhāvataḥ pravṛttito mayūravaicitryavividharatnākarakaṇṭakataikṣṇyavadbhāvānāṃ svabhāvaṃ dṛṣṭvā nirvāṇaṃ vikalpayanti |",
  "S04n450:679": "anye punarmahāmate pañcaviṃśatitattvāvabodhāt,",
  "S04n450:680": "anye prajāpālena ṣāḍguṇyopadeśagrahaṇānnirvāṇaṃ kalpayanti |",
  "S04n450:681": "anye kālakartṛdarśanātkālāyattā lokapravṛttiriti tadavabodhānnirvāṇaṃ kalpayanti |",
  "S04n450:682": "anye punarmahāmate bhavena,",
  "S04n450:683": "anye'bhavena,",
  "S04n450:684": "anye bhavābhavaparijñayā,",
  "S04n450:685": "anye bhavanirvāṇāviśeṣadarśanena nirvāṇaṃ kalpayanti |",
  "S04n450:686": "anye punarmahāmate varṇayanti sarvajñasiṃhanādanādino yathā svacittadṛśyamātrāvabodhādbāhyabhāvābhāvānabhiniveśāccātuṣkoṭikarahitād yathābhūtāvasthānadarśanātsvacittadṛśyavikalpasyāntadvayāpatanatayā grāhyagrāhakānupalabdheḥ sarvapramāṇāgrahaṇāpravṛttidarśanāttattvasya vyāmohakatvādagrahaṇaṃ tattvasya,",
  "S04n450:687": "tadvyudāsātsvapratyātmāryadharmādhigamānnairātmyadvayāvabodhātkleśadvayavinivṛtterāvaraṇa-dvayaviśuddhatvādbhūmyuttarottaratathāgatabhūmimāyādiviśvasamādhicittamanomanovijñānavyāvṛtternirvāṇaṃ kalpayanti |",
  "S04n450:688": "evamanyānyapi yāni tārkikaiḥ kutīrthyapraṇītāni tānyayuktiyuktāni vidvadbhiḥ parivarjitāni |",
  "S04n450:689": "sarve'pyete mahāmate antadvayapatitayā saṃtatyā nirvāṇaṃ kalpayanti |",
  "S04n450:690": "evamādibhirvikalpairmahāmate sarvatīrthakarairnirvāṇaṃ parikalpyate |",
  "S04n450:691": "na cātra kaścitpravartate vā nivartate vā |",
  "S04n450:692": "ekaikasya mahāmate tīrthakarasya nirvāṇaṃ tatsvaśāstramatibuddhyā parīkṣyamāṇaṃ vyabhicarati |",
  "S04n450:693": "tathā na tiṣṭhate yathā tairvikalpyate |",
  "S04n450:694": "manasa āgatigativispandanānnāsti kasyacinnirvāṇam |",
  "S04n450:695": "atra tvayā mahāmate śikṣitvā anyaiśca bodhisattvairmahāsattvaiḥ sarvatīrthakaranirvāṇadṛṣṭirvyāvartanīyā ||",
  "S04n450:696": "tatredamucyate-",
  "S04n450:697": "nirvāṇadṛṣṭayastīrthyā vikalpenti pṛthakpṛthak |",
  "S04n450:698": "kalpanāmātramevaiṣāṃ mokṣopāyo na vidyate || 69 ||",
  "S04n450:699": "bandhyabandhananirmuktā upāyaiśca vivarjitāḥ |",
  "S04n450:700": "tīrthyā mokṣaṃ vikalpenti na ca mokṣo hi vidyate || 70 ||",
  "S04n450:701": "anekabhedabhinno hi tīrthyānāṃ dṛśyate nayaḥ |",
  "S04n450:702": "atasteṣāṃ na mokṣo'sti kasmānmūḍhairvikalpyate || 71 ||",
  "S04n450:703": "kāryakāraṇadurduṣṭyā tīrthyāḥ sarve vimohitāḥ |",
  "S04n450:704": "atasteṣāṃ na mokṣo'sti sadasatpakṣavādinām || 72 ||",
  "S04n450:705": "jalpaprapañcābhiratā hi bālā-",
  "S04n450:706": "stattve na kurvanti matiṃ viśālām |",
  "S04n450:707": "jalpo hi traidhātukaduḥkhayoni-",
  "S04n450:708": "stattvaṃ hi duḥkhasya vināśahetuḥ || 73 ||",
  "S04n450:709": "yathā hi darpaṇe rūpaṃ dṛśyate na ca vidyate |",
  "S04n450:710": "vāsanādarpaṇe cittaṃ dvidhā dṛśyati bāliśaiḥ || 74 ||",
  "S04n450:711": "cittadṛśyāparijñānādvikalpo jāyate dvidhā |",
  "S04n450:712": "cittadṛśyaparijñānādvikalpo na pravartate || 75 ||",
  "S04n450:713": "cittameva bhaveccitraṃ lakṣyalakṣaṇavarjitam |",
  "S04n450:714": "dṛśyākāraṃ na dṛśyo'sti yathā bālairvikalpyate || 76 ||",
  "S04n450:715": "vikalpamātraṃ tribhavaṃ bāhyamarthaṃ na vidyate |",
  "S04n450:716": "vikalpaṃ dṛśyate citraṃ na ca bālairvibhāvyate || 77 ||",
  "S04n450:717": "sūtre sūtre vikalpoktaṃ saṃjñānāmāntareṇa ca |",
  "S04n450:718": "abhidhānavinirmuktamabhidheyaṃ na lakṣyate || 78 ||",
  "S04n450:719": "atha khalu mahāmatirbodhisattvo mahāsattvo bhagavantametadavocat-deśayatu me bhagavāṃstathāgato'rhan samyaksaṃbuddhaḥ svabuddhabuddhatām,",
  "S04n450:720": "yena ahaṃ ca anye ca bodhisattvā mahāsattvāstathāgatasvakuśalāḥ svamātmānaṃ parāṃścāvabodhayeyuḥ |",
  "S04n450:721": "bhagavānāha-tena hi mahāmate tvameva paripṛccha |",
  "S04n450:722": "yathā te kṣamate,",
  "S04n450:723": "tathā visarjayiṣyāmi |",
  "S04n450:724": "mahāmatirāha-kiṃ punarbhagavan tathāgato'rhan samyaksaṃbuddho'kṛtakaḥ kṛtakaḥ kāryaṃ kāraṇaṃ lakṣyaṃ lakṣaṇamabhidhānamabhidheyaṃ buddhirboddhavyaḥ,",
  "S04n450:725": "evamādyaiḥ padaniruktaiḥ kiṃ bhagavānanyo'nanyaḥ ?",
  "S04n450:726": "bhagavānāha-na mahāmate tathāgato'rhan samyaksaṃbuddha evamādyaiḥ padaniruktairakṛtako na kṛtakaṃ na kāryaṃ na kāraṇam |",
  "S04n450:727": "tatkasya hetoḥ ?",
  "S04n450:728": "yaduta ubhayadoṣaprasaṅgāt |",
  "S04n450:729": "yadi hi mahāmate tathāgataḥ kṛtakaḥ syāt,",
  "S04n450:730": "anityatvaṃ syāt |",
  "S04n450:731": "anityatvātsarvaṃ hi kāryaṃ tathāgataḥ syāt |",
  "S04n450:732": "aniṣṭaṃ caitanmama ca anyeṣāṃ ca tathāgatānām |",
  "S04n450:733": "athākṛtakaḥ syāt,",
  "S04n450:734": "alabdhātmakatvātsamudāgatasaṃbhāravaiyarthyaṃ syāt,",
  "S04n450:735": "śaśaviṣāṇavadvandhyāputratulyaśca syādakṛtakatvāt |",
  "S04n450:736": "yacca mahāmate na kāryaṃ na kāraṇaṃ tanna sannāsat |",
  "S04n450:737": "yacca na sannāsat,",
  "S04n450:738": "taccātuṣkoṭikabāhyam |",
  "S04n450:739": "cātuṣkoṭikaṃ ca mahāmate lokavyavahāraḥ |",
  "S04n450:740": "yacca cātuṣkoṭikabāhyaṃ tadvāgmātraṃ prasajyate vandhyāputravat |",
  "S04n450:741": "vandhyāputro hi mahāmate vāgmātraṃ na cātuṣkoṭikapatitaḥ |",
  "S04n450:742": "apatitatvādapramāṇaṃ viduṣām |",
  "S04n450:743": "evaṃ sarvatathāgatapadārthā vidvadbhiḥ pratyavagantavyāḥ |",
  "S04n450:744": "yadapyuktaṃ mayā nirātmānaḥ sarvadharmā iti,",
  "S04n450:745": "tasyāpyarthaṃ niboddhavyaṃ mahāmate |",
  "S04n450:746": "nirātmabhāvo mahāmate nairātmyam |",
  "S04n450:747": "svātmanā sarvadharmā vidyante na parātmanā gośvavat |",
  "S04n450:748": "tadyathā mahāmate na gobhāvo'śvātmako na cāśvabhāvo gavātmakaḥ,",
  "S04n450:749": "na sannāsat,",
  "S04n450:750": "na ca tau svalakṣaṇato na,",
  "S04n450:751": "vidyete eva tau svalakṣaṇataḥ,",
  "S04n450:752": "evameva mahāmate sarvadharmā na ca svalakṣaṇena na saṃvidyante |",
  "S04n450:753": "vidyanta eva |",
  "S04n450:754": "tena ca bālapṛthagjanairnirātmārthatā avabudhyate vikalpamupādāya,",
  "S04n450:755": "na tvavikalpam |",
  "S04n450:756": "evaṃ śūnyānutpādāsvābhāvyaṃ sarvadharmaṇāṃ pratyavagantavyam |",
  "S04n450:757": "evaṃ skandhebhyo nānyo nānanyastathāgataḥ |",
  "S04n450:758": "yadyananyaḥ skandhebhyaḥ syāt,",
  "S04n450:759": "anityaḥ syāt kṛtatvātskandhānām |",
  "S04n450:760": "athānyaḥ syāt,",
  "S04n450:761": "dvaye satyanyathā bhavati goviṣāṇavat ||",
  "S04n450:762": "tatra sādṛśyadarśanādananyatvaṃ hrasvadīrghadarśanādanyatvaṃ sarvabhāvānām |",
  "S04n450:763": "dakṣiṇaṃ hi mahāmate goviṣāṇaṃ vāmasyānyadbhavati,",
  "S04n450:764": "vāmamapi dakṣiṇasya |",
  "S04n450:765": "evaṃ hrasvadīrghatvayoḥ parasparataḥ |",
  "S04n450:766": "evaṃ varṇavaicitryataśca |",
  "S04n450:767": "ataścāparasparato'nyaḥ |",
  "S04n450:768": "na cānyastathāgataḥ skandhadhātvāyanebhyaḥ |",
  "S04n450:769": "evaṃ vimokṣāttathāgato nānyo nānanyaḥ |",
  "S04n450:770": "tathāgata eva mokṣaśabdena deśyate |",
  "S04n450:771": "yadi anyaḥ syānmokṣāttathāgataḥ,",
  "S04n450:772": "rūpalakṣaṇayuktaḥ syāt |",
  "S04n450:773": "rūpalakṣaṇayuktatvādanityaḥ syāt |",
  "S04n450:774": "athānanyaḥ syāt,",
  "S04n450:775": "prāptilakṣaṇavibhāgo na syādyoginām |",
  "S04n450:776": "dṛṣṭaśca mahāmate vibhāgo yogibhiḥ |",
  "S04n450:777": "ato nānyo nānanyaḥ |",
  "S04n450:778": "evaṃ jñānaṃ jñeyānnānyannānanyat |",
  "S04n450:779": "yaddhi mahāmate na nityaṃ nānityaṃ na kāryaṃ na kāraṇaṃ na saṃskṛtaṃ nāsaṃskṛtaṃ na buddhirna boddhavyaṃ na lakṣyaṃ na lakṣaṇaṃ na skandhā na skandhebhyo'nyat nābhidheyaṃ nābhidhānaṃ naikatvānyatvobhayatvānubhayatvasaṃbaddham,",
  "S04n450:780": "tatsarvapramāṇavinivṛttam |",
  "S04n450:781": "yatsarvapramāṇavinivṛttaṃ tadvāṅbhātraṃ saṃpadyate |",
  "S04n450:782": "yadvāṅbhātraṃ tadanutpannam |",
  "S04n450:783": "yadanutpannaṃ tadaniruddham |",
  "S04n450:784": "yadaniruddhaṃ tadākāśasamam |",
  "S04n450:785": "ākāśaṃ ca mahāmate na kāryaṃ na kāraṇam |",
  "S04n450:786": "yacca na kāryaṃ na kāraṇaṃ tannirālambyam |",
  "S04n450:787": "yannirālambyaṃ tatsarvaprapañcātītam |",
  "S04n450:788": "yatsarvaprapañcātītaṃ sa tathāgataḥ |",
  "S04n450:789": "etaddhi mahāmate samyaksaṃbuddhatvam |",
  "S04n450:790": "eṣā sā buddhabuddhatā sarvapramāṇendriyavinivṛttā ||",
  "S04n450:791": "tatredamucyate -",
  "S04n450:792": "pramāṇendriyanirmuktaṃ na kāryaṃ nāpi kāraṇam |",
  "S04n450:793": "buddhiboddhavyarahitaṃ lakṣyalakṣaṇavarjitam || 79 ||",
  "S04n450:794": "skandhān pratītya saṃbuddho na dṛṣṭaḥ kenacitkvacit |",
  "S04n450:795": "yo na dṛṣṭaḥ kvacitkenacitkathaṃ tasya vibhāvanā || 80 ||",
  "S04n450:796": "na kṛtako nākṛtako na kāryaṃ nāpi kāraṇam |",
  "S04n450:797": "na ca skandhā na cāskandhā na cāpyanyatra saṃkarāt || 81 ||",
  "S04n450:798": "na hi yo yena bhāvena kalpyamāno na dṛśyate |",
  "S04n450:799": "na taṃ nāstyeva gantavyaṃ dharmāṇāmeva dharmatā || 82 ||",
  "S04n450:800": "astitvapūrvakaṃ nāsti asti nāstitvapūrvakam |",
  "S04n450:801": "ato nāsti na gantavyamastitvaṃ na ca kalpayet || 83 ||",
  "S04n450:802": "ātmanairātmyasaṃmūḍhāddhoṣamātrāvalambinaḥ |",
  "S04n450:803": "antadvayanimagnāste naṣṭā nāśenti bāliśān || 84 ||",
  "S04n450:804": "sarvadoṣavinirmuktaṃ yadā paśyanti mannayam |",
  "S04n450:805": "tadā samyakprapaśyanti na te dūṣenti nāyakān || 85 ||",
  "S04n450:806": "atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān,",
  "S04n450:807": "deśayatu sugataḥ,",
  "S04n450:808": "yaddeśanāpāṭhe bhagavatā anirodhānutpādagrahaṇaṃ kṛtam |",
  "S04n450:809": "uktaṃ ca tvayā yathā tathāgatasyaitadadhivacanamanirodhānutpāda iti |",
  "S04n450:810": "tatkimayaṃ bhagavan abhāvo'nirodhānutpādaḥ,",
  "S04n450:811": "uta tathāgatasyaitatparyāyāntaram ?",
  "S04n450:812": "yadbhagavānevamāha-aniruddhā anutpannāśca bhagavatā sarvadharmā deśyante sadasatpakṣādarśanāt |",
  "S04n450:813": "yadyanutpannāḥ sarvadharmā iti bhagavan dharmagrahaṇaṃ na prāpnoti,",
  "S04n450:814": "ajātatvātsarvadharmāṇām |",
  "S04n450:815": "atha paryāyāntarametatkasyaciddharmasya,",
  "S04n450:816": "taducyatāṃ bhagavan |",
  "S04n450:817": "bhagavānāha-tena hi mahāmate śṛṇu,",
  "S04n450:818": "sādhu ca suṣṭhu ca manasikuru |",
  "S04n450:819": "bhāṣiṣye'haṃ te |",
  "S04n450:820": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n450:821": "bhagavāṃstasyaitadavocat-na hi mahāmate abhāvastathāgato na ca sarvadharmāṇāmanirodhānutpādagrahaṇam |",
  "S04n450:822": "na pratyayo'pekṣitavyo na ca nirarthakamanutpādagrahaṇaṃ kriyate mayā |",
  "S04n450:823": "kiṃ tu mahāmate manomayadharmakāyasya tathāgatasyaitadadhivacanaṃ yatra sarvatīrthakaraśrāvakapratyekabuddhasaptabhūmipratiṣṭhitānāṃ ca bodhisattvānāmaviṣayaḥ |",
  "S04n450:824": "so'nutpādastathāgatasya |",
  "S04n450:825": "etanmahāmate paryāyavacanam |",
  "S04n450:826": "tadyathā mahāmate indraḥ śakraḥ puraṃdaraḥ,",
  "S04n450:827": "hasyaḥ karaḥ pāṇiḥ,",
  "S04n450:828": "tanurdehaṃ śarīram,",
  "S04n450:829": "pṛthivī bhūmirvasuṃdharā,",
  "S04n450:830": "khamākāśaṃ gaganam |",
  "S04n450:831": "ityevamādyānāṃ bhāvānāmekaikasya bhāvasya bahavaḥ paryāyavācakāḥ śabdā bhavanti vikalpitāḥ |",
  "S04n450:832": "na caiṣāṃ nāmabahutvādbhāvabahutvaṃ vikalpyate |",
  "S04n450:833": "na ca svabhāvo na bhavati |",
  "S04n450:834": "evaṃ mahāmate ahamapi sahāyāṃ lokadhātau tribhirnāmāsaṃkhyeyaśatasahasrairbālānāṃ śravaṇāvabhāsamāgacchāmi |",
  "S04n450:835": "taiścābhilapanti mām,",
  "S04n450:836": "na ca prajānanti tathāgatasyaite nāmaparyāyā iti |",
  "S04n450:837": "tatra kecinmahāmate tathāgatamiti māṃ saṃprajānanti |",
  "S04n450:838": "kecitsvayaṃbhuvamiti |",
  "S04n450:839": "nāyakaṃ vināyakaṃ pariṇāyakaṃ buddhamṛṣiṃ vṛṣabhaṃ brahmāṇaṃ viṣṇumīśvaraṃ pradhānaṃ kapilaṃ bhūtāntamariṣṭaneminaṃ somaṃ bhāskaraṃ rāmaṃ vyāsaṃ śukamindraṃ baliṃ varuṇamiti caike saṃjānanti |",
  "S04n450:840": "apare anirodhānutpādaṃ śūnyatāṃ tathatāṃ satyatāṃ bhūtatāṃ bhūtakoṭiṃ dharmadhātuṃ nirvāṇaṃ nityaṃ samatāmadvayamanirodhamanimittaṃ pratyayaṃ buddhahetūpadeśaṃ vimokṣaṃ mārgasatyāni sarvajñaṃ jinaṃ manomayamiti caike saṃjānanti |",
  "S04n450:841": "evamādibhirmahāmate paripūrṇaṃ tribhirnāmāsaṃkhyeyaśatasahasrairanūnairanadhikairihānyeṣu ca lokadhātuṣu māṃ janāḥ saṃjānante udakacandra ivāpraviṣṭanirgatam |",
  "S04n450:842": "na ca bālā avabudhyante dvayāntapatitayā saṃtatyā |",
  "S04n450:843": "atha ca satkurvanti gurukurvanti mānayanti pūjayanti ca māṃ padārthaniruktyakuśalā abhinnasaṃjñāḥ,",
  "S04n450:844": "na svanayaṃ prajānantiṃ deśanārutapāṭhābhiniviṣṭāḥ |",
  "S04n450:845": "anirodhānutpādamabhāvaṃ kalpayiṣyanti na ca tathāgatanāmapadaparyāyāntaramindraśakrapuraṃdaraṃ na svanayapratyavasthānapāṭhamadhimokṣanti,",
  "S04n450:846": "yathārutārthapāṭhānusāritvātsarvadharmāṇām |",
  "S04n450:847": "evaṃ ca mahāmate vakṣyanti te mohapuruṣāḥ-yathāruta evārthaḥ,",
  "S04n450:848": "ananyo'rtho rutāditi |",
  "S04n450:849": "tatkasya hetoḥ ?",
  "S04n450:850": "yaduta arthasyāśarīratvādrutādanyo'rtho na bhavati |",
  "S04n450:851": "kiṃ tu rutamevārtha iti rutasvabhāvāparijñānādavidagdhabuddhayaḥ |",
  "S04n450:852": "na tvevaṃ jñāsyanti mahāmate yathā rutamutpannapradhvaṃsi,",
  "S04n450:853": "artho'nutpannapradhvaṃsī |",
  "S04n450:854": "rutaṃ mahāmate akṣarapatitam,",
  "S04n450:855": "artho'nakṣarapatitaḥ |",
  "S04n450:856": "bhāvābhāvavivarjitatvādajanmāśarīram |",
  "S04n450:857": "na ca mahāmate tathāgatā akṣarapatitaṃ dharmaṃ deśayanti |",
  "S04n450:858": "akṣarāṇāṃ sadasato'nupalabdheḥ |",
  "S04n450:859": "anyatra akṣarapatitāśayaḥ punarmahāmate yo'kṣarapatitaṃ dharmaṃ deśayati,",
  "S04n450:860": "sa ca pralapati,",
  "S04n450:861": "nirakṣaratvāddharmasya |",
  "S04n450:862": "ata etasmātkāraṇānmahāmate uktaṃ deśanāpāṭhe mayā anyaiśca buddhabodhisattvaiḥ yathaikamapyakṣaraṃ tathāgatā nodāharanti na pratyāharantīti |",
  "S04n450:863": "tatkasya hetoḥ ?",
  "S04n450:864": "yaduta anakṣaratvāddharmāṇām |",
  "S04n450:865": "na ca nārthopasaṃhitamudāharanti |",
  "S04n450:866": "udāharantyeva vikalpamupādāya |",
  "S04n450:867": "anupādānānmahāmate sarvadharmāṇāṃ śāsanalopaḥ syāt |",
  "S04n450:868": "śāsanānāṃ lopācca buddhapratyekabuddhaśrāvakabodhisattvānāmabhāvaḥ syāt |",
  "S04n450:869": "tadabhāvātkiṃ kasya deśyeta ?",
  "S04n450:870": "ata etasmātkāraṇānmahāmate bodhisattvena mahāsattvena deśanāpāṭharutānabhiniviṣṭena bhavitavyam |",
  "S04n450:871": "sa vyabhicārī mahāmate deśanāpāṭhaḥ |",
  "S04n450:872": "sattvāśayapravṛttatvānnānādhimuktikānāṃ sattvānāṃ dharmadeśanā kriyate cittamanomanovijñānavyāvṛttyarthaṃ mayā anyaiśca tathāgatairarhadbhiḥ samyaksaṃbuddhaiḥ,",
  "S04n450:873": "na svapratyātmāryajñānādhigamapratyavasthānāt sarvadharmanirābhāasasvacittadṛśyamātrāvabodhāddvidhāvikalpasya vyāvṛttitaḥ |",
  "S04n450:874": "arthapratiśaraṇena mahāmate bodhisattvena mahāsattvena bhavitavyaṃ na vyañjanapratiśaraṇena |",
  "S04n450:875": "vyañjanānusārī mahāmate kulaputro vā kuladuhitā vā svātmānaṃ ca nāśayati,",
  "S04n450:876": "parārthāṃśca nāvabodhayati |",
  "S04n450:877": "kudṛṣṭipatitayā saṃtatyā svapakṣaṃ vibhrāmyate kutīrthakaiḥ sarvadharmabhūmisvalakṣaṇākuśalaiḥ padaniruktyanabhijñaiḥ ||",
  "S04n450:878": "atha sarvadharmabhūmisvalakṣaṇakuśalā bhavanti padaparyāyaniruktigatiṃgatā bhāvārthayuktikuśalāḥ |",
  "S04n450:879": "tataḥ svātmānaṃ ca samyaganimittasukhena prīṇayanti,",
  "S04n450:880": "parāṃśca samyaṅmahāyāne pratiṣṭhāpayanti |",
  "S04n450:881": "mahāyāne ca mahāmate samyakparigṛhyamāṇe buddhaśrāvakapratyekabuddhabodhisattvānāṃ parigrahaḥ kṛto bhavati |",
  "S04n450:882": "buddhabodhisattvaśrāvakapratyekabuddhaparigrahātsarvasattvaparigrahaḥ kṛto bhavati |",
  "S04n450:883": "sarvasattvaparigrahātsaddharmaparigrahaḥ kṛto bhavati |",
  "S04n450:884": "saddharmaparigrahācca mahāmate buddhavaṃśasyānupacchedaḥ kṛto bhavati |",
  "S04n450:885": "buddhavaṃśasyānupacchedādāyatanaviśeṣapratilambhāḥ prajñāyante |",
  "S04n450:886": "atasteṣu viśiṣṭāyatanapratilambheṣu bodhisattvā mahāsattvā upapattiṃ parigṛhya mahāyāne pratiṣṭhāpanatayā daśavaśitāvicitrarūpaveśadhāriṇo bhūtvā sattvaviśeṣānuśayalakṣaṇagatibhūtāstathātvāya dharmaṃ deśayanti ||",
  "S04n450:887": "tatra tathātvamananyathātvaṃ tattvam |",
  "S04n450:888": "anāyūhāniryūhalakṣaṇaṃ sarvaprapañcopaśamaṃ tattvamityucyate |",
  "S04n450:889": "tena na mahāmate kulaputreṇa vā kuladuhitrā vā yathārutārthābhiniveśakuśalena bhavitavyam |",
  "S04n450:890": "nirakṣaratvāttattvasya |",
  "S04n450:891": "na cāṅguliprekṣakeṇa bhavitavyam |",
  "S04n450:892": "tadyathā mahāmate aṅgulyā kaścitkasyacitkiṃcidādarśayet |",
  "S04n450:893": "sa cāṅgulyagrameva pratiseradvīkṣitum |",
  "S04n450:894": "evameva mahāmate bālajātīyā iva bālapṛthagjanavargā yathārutāṅgulyagrābhiniveśābhiniviṣṭā eva kālaṃ kariṣyanti,",
  "S04n450:895": "na yathārutāṅgulyagrārthaṃ hitvā paramārthamāgamiṣyanti |",
  "S04n450:896": "tadyathā mahāmate annaṃ bhojyaṃ bālānāṃ ca kaścidanabhisaṃskṛtaṃ paribhoktum |",
  "S04n450:897": "atha kaścidanabhisaṃskṛtaṃ paribhuñjīta,",
  "S04n450:898": "sa unmatta iti vikalpyeta anupūrvasaṃskārānavabodhādannasya,",
  "S04n450:899": "evameva mahāmate anutpādo'nirodho nānabhisaṃskṛtaḥ śobhate |",
  "S04n450:900": "avaśyamevātrābhisaṃskāreṇa bhavitavyam,",
  "S04n450:901": "na cātmānamaṅgulyagragrahaṇārthadarśanavat |",
  "S04n450:902": "ata etena kāraṇena mahāmate arthābhiyogaḥ karaṇīyaḥ |",
  "S04n450:903": "artho mahāmate vivikto nirvāṇahetuḥ |",
  "S04n450:904": "rutaṃ vikalpasaṃbaddhaṃ saṃsārāvāhakam |",
  "S04n450:905": "arthaśca mahāmate bahuśrutānāṃ sakāśāllabhyate |",
  "S04n450:906": "bāhuśrutyaṃ ca nāma mahāmate yaduta arthakauśalyaṃ na rutakauśalyam |",
  "S04n450:907": "tatrārthakauśalyaṃ yatsarvatīrthakaravādāsaṃsṛṣṭaṃ darśanam |",
  "S04n450:908": "yathā svayaṃ ca na patati parāṃśca na pātayati |",
  "S04n450:909": "evaṃ satyarthe mahāmate bāhuśrutyaṃ bhavati |",
  "S04n450:910": "tasmādarthakāmena te sevanīyāḥ |",
  "S04n450:911": "ato viparītā ye yathārutārthābhiniviṣṭāste varjanīyāstattvānveṣiṇā ||",
  "S04n450:912": "punaraparaṃ mahāmatirbuddhādhiṣṭhānādhiṣṭhita evamāha-na bhagavatā anirodhānutpādadarśanena kiṃcidviśiṣyate |",
  "S04n450:913": "tatkasya hetoḥ ?",
  "S04n450:914": "sarvatīrthakarāṇāmapi bhagavan kāraṇānyanutpannānyaniruddhāni |",
  "S04n450:915": "tavāpi bhagavan ākāśamapratisaṃkhyānirodho nirvāṇadhātuścānirodho'nutpannaḥ |",
  "S04n450:916": "tīrthakarā api bhagavan kāraṇapratyayahetukīṃ jagata utpattiṃ varṇayanti |",
  "S04n450:917": "bhagavānapi ajñānatṛṣṇākarmavikalpapratyayebhyo jagata utpattiṃ varṇayati |",
  "S04n450:918": "tasyaiva kāraṇasya saṃjñāntaraviśeṣamutpādya pratyayā iti |",
  "S04n450:919": "evaṃ bāhyaiḥ pratyayairbāhyānām |",
  "S04n450:920": "te ca tvaṃ ca bhāvānāmutpattaye |",
  "S04n450:921": "ato nirviśiṣṭo'yaṃ bhagavan vādastīrthakaravādena bhavati |",
  "S04n450:922": "aṇupradhāneśvaraprajāpatiprabhṛtayo navadravyasahitā aniruddhā anutpannāḥ |",
  "S04n450:923": "tavāpi bhagavan sarvabhāvā anutpannāniruddhāḥ sadasato'nupalabdheḥ |",
  "S04n450:924": "bhūtāvināśācca svalakṣaṇaṃ notpadyate,",
  "S04n450:925": "na nirudhyate |",
  "S04n450:926": "yāṃ tāṃ gatiṃ gatvā bhūto bhūtasvabhāvaṃ na vijahāti |",
  "S04n450:927": "bhūtavikalpavikāro'yaṃ bhagavan sarvatīrthakarairvikalpyate tvayā ca |",
  "S04n450:928": "ata etena kāraṇena aviśiṣṭo'yaṃ vādaḥ |",
  "S04n450:929": "viśeṣo vātra vaktavyo yena tathāgatavādo viśeṣyate,",
  "S04n450:930": "na sarvatīrthakaravādaḥ |",
  "S04n450:931": "aviśiṣyamāṇe bhagavan svavāde tīrthakarāṇāmapi buddhaprasaṅgaḥ syādanirodhānutpādahetutvāt |",
  "S04n450:932": "asthānamanavakāśaṃ coktaṃ bhagavatā yadekatra lokadhātau bahavastathāgatā utpadyeranniti |",
  "S04n450:933": "prāptaṃ caitattathāgatabahutvaṃ sadasatkāryaparigrahāccāviśiṣyamāṇe svavāde ||",
  "S04n450:934": "bhagavānāha-na mama mahāmate anirodhānutpādastīrthakarānutpādānirodhavādena tulyo nāpyutpādānityavādena |",
  "S04n450:935": "tatkasya hetoḥ ?",
  "S04n450:936": "tīrthakarāṇāṃ hi mahāmate bhāvasvabhāvo vidyata evānutpannāvikaralakṣaṇaprāptaḥ |",
  "S04n450:937": "na tvevaṃ mama sadasatpakṣapatitaḥ |",
  "S04n450:938": "mama tu mahāmate sadasatpakṣavigata utpādabhaṅgavirahito na bhāvo nābhāavaḥ,",
  "S04n450:939": "māyāsvarūpavaicitryadarśanavannābhāvaḥ |",
  "S04n450:940": "kathaṃ na bhāvaḥ ?",
  "S04n450:941": "yaduta rūpasvabhāvalakṣaṇagrahaṇābhāvāddṛśyādṛśyato grahaṇāgrahaṇataḥ |",
  "S04n450:942": "ata etasmātkāraṇātsarvabhāvā na bhāvā nābhāvāḥ |",
  "S04n450:943": "kiṃ tu svacittadṛśyamātrāvabodhādvikalpasyāpravṛtteḥ svastho loko niṣkriyaḥ |",
  "S04n450:944": "bālāḥ kriyāvantaṃ kalpayanti, na tvāryāḥ |",
  "S04n450:945": "abhūtārthavikalpārthavibhram eṣa mahāmate gandharvanagaramāyāpuruṣavat |",
  "S04n450:946": "tadyathā mahāmate kaścidgandharvanagare bālajātīyo māyāpuruṣasattvasārthavaicitryaṃ praviaśantaṃ vā nirgacchantaṃ vā kalpayet-amī praviṣṭā amī nirgatāḥ |",
  "S04n450:947": "na ca tatra kaścitpraviṣṭo vā nirgato vā |",
  "S04n450:948": "atha yāvadeva vikalpavibhramabhāva eṣaḥ,",
  "S04n450:949": "teṣāmevameva mahāmate utpādānutpādavibhrama eṣa bālānām |",
  "S04n450:950": "na cātra kaścitsaṃskṛto'saṃskṛto vā māyāpuruṣotpattivat |",
  "S04n450:951": "na ca māyāpuruṣa utpadyate vā nirudhyate vā bhāvābhāvākiṃcitkaratvāt |",
  "S04n450:952": "evameva sarvadharmā bhaṅgotpādavarjitāḥ |",
  "S04n450:953": "anyatra vitathapatitayā saṃjñayā bālā utpādanirodhaṃ kalpayanti na tvāryāḥ |",
  "S04n450:954": "tatra vitathamiti mahāmate na tathā yathā bhāvasvabhāvaḥ kalpyate |",
  "S04n450:955": "nāpyanyathā |",
  "S04n450:956": "anyathā kalpyamāne sarvabhāvasvabhāvābhiniveśa eva syāt |",
  "S04n450:957": "na viviktadarśanāviviktadarśanādvikalpasya vyāvṛttireva na syāt |",
  "S04n450:958": "ata etasmātkāraṇānmahāmate animittadarśanameva śreyo na nimittadarśanam |",
  "S04n450:959": "nimittaṃ punarjanmahetutvādaśreyaḥ |",
  "S04n450:960": "animittamiti mahāmate vikalpasyāpravṛttiranutpādo nirvāṇamiti vadāmi |",
  "S04n450:961": "tatra nirvāṇamiti mahāmate yathābhūtārthasthānadarśanaṃ vikalpacittacaittakalāpasya parāvṛttipūrvakam |",
  "S04n450:962": "tathāgatasvapratyātmāryajñānādhigamaṃ nirvāṇamiti vadāmi ||",
  "S04n450:963": "tatredamucyate-",
  "S04n450:964": "utpādavinivṛttyarthamanutpādaprasādhakam |",
  "S04n450:965": "ahetuvādaṃ deśemi na ca bālairvibhāvyate || 86 ||",
  "S04n450:966": "anutpannamidaṃ sarvaṃ na ca bhāvā na santi ca |",
  "S04n450:967": "gandharvasvapnamāyākhyā bhāvā vidyantyahetukāḥ || 87 ||",
  "S04n450:968": "anutpannasvabhāvāśca śūnyāḥ kena vadāhi me |",
  "S04n450:969": "samavāyādvinirmukto buddhyā bhāvo na gṛhyate |",
  "S04n450:970": "tasmācchūnyamanutpannaṃ niḥsvabhāvaṃ vadāmyaham || 88 ||",
  "S04n450:971": "samavāyastathaikaikaṃ dṛśyābhāvānna vidyate |",
  "S04n450:972": "na tīrthyadṛṣṭyapralayātsamavāyo na vidyate || 89 ||",
  "S04n450:973": "svapna keśoṇḍukaṃ māyā gandharvaṃ mṛgatṛṣṇikā |",
  "S04n450:974": "ahetukāni dṛśyante tathā lokavicitratā || 90 ||",
  "S04n450:975": "nigṛhyāhetuvādena anutpādaṃ prasādhayet |",
  "S04n450:976": "anutpāde prasādhyante mama netrī na naśyati |",
  "S04n450:977": "ahetuvāde deśyante tīrthyānāṃ jāyate bhayam || 91 ||",
  "S04n450:978": "kathaṃ kena kutaḥ kutra saṃbhavo'hetuko bhavet |",
  "S04n450:979": "nāhetuko na hetubhyo yadā paśyanti saṃskṛtam |",
  "S04n450:980": "tadā vyāvartate dṛṣṭirvibhaṅgotpādavādinī || 92 ||",
  "S04n450:981": "kimabhāvo hyanutpāda uta pratyayavīkṣaṇam |",
  "S04n450:982": "atha bhāvasya nāmedaṃ nirarthaṃ vā bravīhi me || 93 ||",
  "S04n450:983": "na cābhāvo hyanutpādo na ca pratyayavīkṣaṇam |",
  "S04n450:984": "na ca bhāvasya nāmedaṃ na ca nāma nirarthakam || 94 ||",
  "S04n450:985": "yatra śrāvakapratyekabuddhānāṃ tīrthyānāṃ ca agocaraḥ |",
  "S04n450:986": "saptabhūmigatānāṃ ca tadanutpādalakṣaṇam || 95 ||",
  "S04n450:987": "hetupratyayavyāvṛttiṃ kāraṇasya nirodhanam |",
  "S04n450:988": "cittamātravyavasthānamanutpādaṃ vadāmyaham || 96 ||",
  "S04n450:989": "ahetuvṛttirbhāvānāṃ kalpyakalpanavarjitam |",
  "S04n450:990": "sadasatpakṣanirmuktamanutpādaṃ vadāmyaham || 97 ||",
  "S04n450:991": "cittaṃ dṛśyavinirmuktaṃ svabhāvadvayavarjitam |",
  "S04n450:992": "āśrayasya parāvṛttimanutpādaṃ vadāmyaham || 98 ||",
  "S04n450:993": "na bāhyabhāvaṃ nābhāvaṃ nāpi cittaparigrahaḥ |",
  "S04n450:994": "svapnaṃ keśoṇḍukaṃ māyā gandharvaṃ mṛgatṛṣṇikā |",
  "S04n450:995": "sarvadṛṣṭiprahāṇaṃ ca tadanutpādalakṣaṇam || 99 ||",
  "S04n450:996": "evaṃ śūnyāsvabhāvādyān padān sarvān vibhāvayet |",
  "S04n450:997": "na jātu śūnyayā śūnyā kiṃ tvanutpādaśūnyayā || 100 ||",
  "S04n450:998": "kalāpaḥ pratyayānāṃ ca pravartate nivartate |",
  "S04n450:999": "kalāpācca pṛthagbhūtaṃ na jātaṃ na nirudhyate || 101 ||",
  "S04n450:1000": "bhāvo na vidyate'nyo'nyaḥ kalāpācca pṛthak kvacit |",
  "S04n450:1001": "ekatvena pṛthaktvena yathā tīrthyairvikalpyate || 102 ||",
  "S04n450:1002": "asanna jāyate bhāvo nāsanna sadasatkvacit |",
  "S04n450:1003": "anyatra hi kalāpo'yaṃ pravartate nivartate || 103 ||",
  "S04n450:1004": "saṃketamātramevedamanyonyāpekṣasaṃkalā |",
  "S04n450:1005": "anyamarthaṃ na caivāsti pṛthakpratyayasaṃkalāt || 104 ||",
  "S04n450:1006": "janyābhāvādanutpādaṃ tīrthyadoṣavivarjitam |",
  "S04n450:1007": "deśemi saṃkalāmātraṃ na ca bālairvibhāvyate || 105 ||",
  "S04n450:1008": "yasya janyo bhavedbhāvaḥ saṃkalāyāḥ pṛthak kvacit |",
  "S04n450:1009": "ahetuvādī vijñeyaḥ saṃkalāyā vināśakaḥ || 106 ||",
  "S04n450:1010": "pradīpo dravyajātīnāṃ vyañjakaḥ saṃkalā bhavet |",
  "S04n450:1011": "yasya bhāvo bhavetkaścitsaṃkalāyāḥ pṛthak kvacit || 107 ||",
  "S04n450:1012": "asvabhāvā hyanutpannāḥ prakṛtyā gaganopamāḥ |",
  "S04n450:1013": "saṃkalāyāḥ pṛthagbhūtā ye dharmāḥ kalpitābudhaiḥ || 108 ||",
  "S04n450:1014": "anyamanyamanutpādamāryāṇāṃ prāptidharmatā |",
  "S04n450:1015": "yasya jātinamutpādaṃ tadanutpāde kṣāntiḥ syāt || 109 ||",
  "S04n450:1016": "yadā sarvamimaṃ lokaṃ saṃkalāmeva paśyati |",
  "S04n450:1017": "saṃkalāmātramevedaṃ tadā cittaṃ samādhyate || 110 ||",
  "S04n450:1018": "ajñānatṛṣṇākarmādiḥ saṃkalādhyātmiko bhavet |",
  "S04n450:1019": "khejamṛdbhāṇḍacakrādi bījabhūtādi bāhiram || 111 ||",
  "S04n450:1020": "parato yasya vai bhāvaḥ pratyayairjāyate kvacit |",
  "S04n450:1021": "na saṃkalāmātramevedaṃ na te yuktyāgame sthitāḥ || 112 ||",
  "S04n450:1022": "yadi janyo na bhāvo'sti syādbuddhiḥ kasya pratyayāt |",
  "S04n450:1023": "anyonyajanakā hyete tenaite pratyayāḥ smṛtāḥ || 113 ||",
  "S04n450:1024": "uṣṇadravacalakaṭhinā dharmā bālairvikalpitāḥ |",
  "S04n450:1025": "kalāpo'yaṃ na dharmo'sti ato vai niḥsvabhāvatā || 114 ||",
  "S04n450:1026": "vaidyā yathāturavaśātkriyābhedaṃ prakurvate |",
  "S04n450:1027": "na tu śāstrasya bhedo'sti doṣabhedāttu bhidyate || 115 ||",
  "S04n450:1028": "tathāhaṃ sattvasaṃtānaṃ kleśadoṣaiḥ sadūṣitaiḥ |",
  "S04n450:1029": "indriyāṇāṃ balaṃ jñātvā nayaṃ deśemi prāṇinām || 116 ||",
  "S04n450:1030": "na kleśendriyabhedena śāsanaṃ bhidyate mama |",
  "S04n450:1031": "ekameva bhavedyānaṃ mārgamaṣṭāṅgikaṃ śivam || 117 ||",
  "S04n450:1032": "atha khalu mahāmatirbodhisattvo mahāsattvaḥ punarapi bhagavantametadavocat-anityatā anityateti bhagavan sarvatīrthakarairvikalpyate |",
  "S04n450:1033": "tvayā ca sarvadeśanāpāṭhe deśyate-anityā bata saṃskārā utpādavyayadharmiṇa iti |",
  "S04n450:1034": "tatkimiyaṃ bhagavaṃstathyā mithyeti ?",
  "S04n450:1035": "katiprakārā bhagavan anityatā ?",
  "S04n450:1036": "bhagavānāha-aṣṭaprakārā hi mahāmate sarvatīrthakarairanityatā kalpyate, na tu mayā |",
  "S04n450:1037": "katamāṣṭaprakārā ?",
  "S04n450:1038": "tatra kecittāvanmahāmate āhuḥ-prārambhavinivṛttiranityateti |",
  "S04n450:1039": "prārambho nāma mahāmate utpādo'nutpādo'nityatā |",
  "S04n450:1040": "anye saṃsthānavinivṛttimanityatāṃ varṇayanti |",
  "S04n450:1041": "anye rūpamevānityamiti |",
  "S04n450:1042": "anye rūpasya vikārāntaramanityatām |",
  "S04n450:1043": "nairantaryaprabandhena svarasabhaṅgabhedaṃ sarvadharmāṇāṃ kṣīradadhipariṇāmavikārāntaravadadṛṣṭanaṣṭā sarvabhāveṣu pravartate na nityateti |",
  "S04n450:1044": "anye punarbhāvamanityatāṃ kalpayanti |",
  "S04n450:1045": "anye bhāvābhāvamanityatāṃ kalpayanti |",
  "S04n450:1046": "anye anutpādānityatāṃ sarvadharmāṇāmanityatāyāśca tadantargatatvāt |",
  "S04n450:1047": "tatra mahāmate bhāvābhāvānityatā nāma yaduta bhūtabhautikasvalakṣaṇavināśānupalabdhirapravṛttirbhūtasvabhāvasya |",
  "S04n450:1048": "tatra anutpādānityatā nāma yaduta nityamanityaṃ sadasatorapravṛttiḥ sarvadharmāṇāmadarśanaṃ paramāṇupravicayādadarśanam |",
  "S04n450:1049": "anutpādasyaitadadhivacanaṃ notpādasya |",
  "S04n450:1050": "etaddhi mahāmate anutpādānityatāyā lakṣaṇaṃ yasyānavabodhātsarvatīrthakarā utpādānityatāvāde prapatanti ||",
  "S04n450:1051": "punaraparaṃ mahāmate yasya bhāvo nityatā,",
  "S04n450:1052": "tasya svamativikalpenaiva nityatā nānityatā bhāvaḥ |",
  "S04n450:1053": "tatkasya hetoḥ ?",
  "S04n450:1054": "yaduta svayamavināśitvādanityatāyāḥ |",
  "S04n450:1055": "iha mahāmate sarvabhāvānāmabhāvo'nityatāyāḥ kāryam |",
  "S04n450:1056": "na cānityatāmantareṇa sarvabhāvābhāva upalabhyate daṇḍaśilāmudgarānyatarabhedyabhedakavat |",
  "S04n450:1057": "anyonyāviśeṣadarśanaṃ dṛṣṭam |",
  "S04n450:1058": "ato'nityatā kāraṇaṃ sarvabhāvābhāvaḥ kāryam |",
  "S04n450:1059": "na ca kāryakāraṇayorviśeṣo'sti iyamanityatā idaṃ kāryamiti |",
  "S04n450:1060": "aviśeṣātkāryakāraṇayornityāḥ sarvabhāvā ahetukatvādbhāavasya |",
  "S04n450:1061": "sarvabhāvābhāvo hi mahāmate ahetukaḥ |",
  "S04n450:1062": "na ca bālapṛthagjanā avabudhyante |",
  "S04n450:1063": "na ca kāraṇaṃ visadṛśaṃ kāryaṃ janayati |",
  "S04n450:1064": "atha janayet,",
  "S04n450:1065": "teṣāmanityatā sarvabhāvānāṃ visadṛśaṃ kāryaṃ syāt,",
  "S04n450:1066": "kāryakāraṇavibhāgo na syāt |",
  "S04n450:1067": "dṛṣṭaśca kāryakāraṇavibhāgasteṣām |",
  "S04n450:1068": "yadi vā anityatā abhāvaḥ syāt,",
  "S04n450:1069": "kriyāhetubhāvalakṣaṇapatitaśca syāt,",
  "S04n450:1070": "ekabhāvena vā parisamāptaḥ syātsaervabhāveṣu |",
  "S04n450:1071": "kriyāhetubhāvalakṣaṇapatitatvācca svayamevānityatā nityā syāt,",
  "S04n450:1072": "anityatvādayaḥ sarvabhāvā nityāḥ syurnityā eva bhaveyuḥ ||",
  "S04n450:1073": "atha sarvabhāvāntargatā anityatā,",
  "S04n450:1074": "tena tryadhvapatitā syāt |",
  "S04n450:1075": "tatra yadatītaṃ rūpaṃ tattena saha vinaṣṭam |",
  "S04n450:1076": "anāgatamapi notpannam |",
  "S04n450:1077": "rūpānutpattitayā vartamānenāpi rūpeṇa sahābhinnalakṣaṇam |",
  "S04n450:1078": "rūpaṃ ca bhūtānāṃ saṃniveśaviśeṣaḥ |",
  "S04n450:1079": "bhūtānāṃ bhautikasvabhāvo na vinaśyate anyānanyavivarjitatvāt |",
  "S04n450:1080": "sarvatīrthakarāṇāmavināśātsarvabhūtānāṃ sarvaṃ tribhavaṃ bhūtabhautikaṃ yatrotpādasthitivikāraḥ prajñapyate |",
  "S04n450:1081": "kimanyadanityaṃ bhūtabhautikavinirmuktaṃ yasyānityatā kalpyate tīrthakaraiḥ ?",
  "S04n450:1082": "bhūtāni ca na pravartante na nivartante svabhāvalakṣaṇābhiniveśāt ||",
  "S04n450:1083": "tatra prārambhavinivṛttirnāma anityatā-na punarbhūtāni bhūtāntaramārabhante parasparavilakṣaṇasvalakṣaṇānna viśeṣaḥ prārabhyate |",
  "S04n450:1084": "tadaviśeṣātteṣāmapunarārambhāddvidhāyogādanārambhasyānityatābuddhayo bhavanti ||",
  "S04n450:1085": "tatra saṃsthānavinivṛttirnāma anityatā-yaduta na bhūtabhautikaṃ vinaśyati ā pralayāt |",
  "S04n450:1086": "pralayo nāma mahāmate ā paramāṇoḥ pravicayaparīkṣā vināśo bhūtabhautikasya saṃsthānasyānyathābhūtadarśanāddīrghahrasvānulabdhiḥ |",
  "S04n450:1087": "na paramāṇubhūteṣu vināśādbhūtānāṃ saṃsthānavinivṛttidarśanātsāṃkhyavāde prapatanti ||",
  "S04n450:1088": "tatra saṃsthānānityatā nāma-yaduta yasya rūpamevānityaṃ tasya saṃsthānasyānityatā na bhūtānām |",
  "S04n450:1089": "atha bhūtānāmanityatā syāt,",
  "S04n450:1090": "lokasaṃvyavahārābhāvaḥ syāt |",
  "S04n450:1091": "lokasaṃvyavahārābhāvāllokāyatikadṛṣṭipatitaḥ syāt,",
  "S04n450:1092": "vāgmātratvātsarvabhāvānām |",
  "S04n450:1093": "na punaḥ svalakṣaṇotpattidarśanāt ||",
  "S04n450:1094": "tatra vikārānityatā nāma-yaduta rūpasyānyathābhūtadarśanaṃ na bhūtānāṃ suvarṇasaṃsthānabhūṣaṇavikāradarśanavat |",
  "S04n450:1095": "na suvarṇaṃ bhāvādvinaśyati kiṃ tu bhūṣaṇasaṃsthānavināśo bhavati ||",
  "S04n450:1096": "ye cānye vikārapatitāḥ,",
  "S04n450:1097": "evamādyādibhiḥ prakāraistīrthakarairanityatādṛṣṭirvikalpyate |",
  "S04n450:1098": "bhūtāni hi dahyamānānyagninā svalakṣaṇatvānna dahyante |",
  "S04n450:1099": "anyonyataḥ svalakṣaṇavigamānmahābhūtabhautikabhāvocchedaḥ syāt ||",
  "S04n450:1100": "mama tu mahāmate na nityā nānityā |",
  "S04n450:1101": "tatkasya hetoḥ ?",
  "S04n450:1102": "yaduta bāhyabhāvānabhyupagamātribhavacittamātropadeśādvicitralakṣaṇānupadeśānna pravartate na nivartate mahābhūtasaṃniveśaviśeṣaḥ |",
  "S04n450:1103": "na bhūtabhautikatvādvikalpasya dvidhā pravartate grāhyagrāhakālakṣaṇatā |",
  "S04n450:1104": "vikalpasya pravṛttidvayaparijñānādbāhyabhāvābhāvadṛṣṭivigamātsvacittamātrāvabodhādvikalpo vikalpābhisaṃskāreṇa pravartate nānabhisaṃskurvataḥ |",
  "S04n450:1105": "cittavikalpabhāvābhāvavigamāllaukikalokottaratamānāṃ sarvadharmāṇāṃ na nityatā nānityatā |",
  "S04n450:1106": "svacittadṛśyamātrānavabodhātkudṛṣṭyāntadvayapatitayā saṃtatyā sarvatīrthakaraiḥ svavikalpānavabodhātkathāpuruṣairasiddhapūrvairanityatā kalpyate |",
  "S04n450:1107": "trividhaṃ ca mahāmate sarvatīrthakaralauikikalokottaratamānāṃ sarvadharmāṇāṃ lakṣaṇaṃ vāgvikalpaviniḥsṛtānām |",
  "S04n450:1108": "na ca bālapṛthagjanā avabudhyante ||",
  "S04n450:1109": "tatredamucyate-",
  "S04n450:1110": "prārambhavinivṛttiṃ ca saṃsthānasyānyathātvatām |",
  "S04n450:1111": "bhāvamanityatāṃ rūpaṃ tīrthyāḥ kalpenti mohitāḥ || 118 ||",
  "S04n450:1112": "bhāvānāṃ nāsti vai nāśaṃ bhūtā bhūtātmanā sthitāḥ |",
  "S04n450:1113": "nānādṛṣṭinimagnāste tīrthyāḥ kalpenti nityatām || 119 ||",
  "S04n450:1114": "kasyacinna hi tīrthyasya vināśo na ca saṃbhavaḥ |",
  "S04n450:1115": "bhūtā bhūtātmanā nityāḥ kasya kalpentyanityatām || 120 ||",
  "S04n450:1116": "cittamātramidaṃ sarvaṃ dvidhā cittaṃ pravartate |",
  "S04n450:1117": "grāhyagrāhakabhāvena ātmātmīyaṃ na vidyate || 121 ||",
  "S04n450:1118": "brahmādisthānaparyantaṃ cittamātraṃ vadāmyaham |",
  "S04n450:1119": "cittamātravinirmuktaṃ brahmādirnopalabhyate || 122 ||",
  "S04n450:1120": "iti laṅkāvatāre mahāyānasūtre anityatāparivartastṛtīyaḥ ||"
}