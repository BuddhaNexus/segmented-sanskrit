{
    "193:0": "svayambhu purāṇa",
    "193:1": "prathama adhyāyaḥ",
    "193:2": "svayambhūdharmadhātusamutpatti nidānakathā",
    "193:3": "om namaḥ śrī dharmadhātuvāgīśvarāya sarva buddhadharmabodhisattvebhyaḥ|",
    "193:4": "śrīmatā yena saddharmastrailoke saṃprakāśitaḥ|",
    "193:5": "śrīghanaṃ taṃ mahābuddhaṃ vandeka'haṃ śaraṇāśritaḥ||1||",
    "193:6": "natvā trijagadīśānaṃ dharmadhātujinālayaṃ|",
    "193:7": "tatsvayambhūsamuddeśaṃ vakṣāmi śṛṇutādarāt||2||",
    "193:8": "śraddhayā yaḥ śṛṇotīmāṃ svayambhūtpattisatkathāṃ|",
    "193:9": "pariśuddhatrikāyāḥ sa bodhisattvo bhaved dhruvaṃ||3||",
    "193:10": "tadyathā bhūtpurābhijñaḥ jayaśrī sugatātmajaḥ|",
    "193:11": "bodhimaṇḍavihāre sa bijahāra sasāṃdhikaḥ||4||",
    "193:12": "tatra jineśvaro nāma bodhisattva mahāmatiḥ|",
    "193:13": "śraddhayā śaraṇaṃ gatvā jayaśrīyaṃ upāśrayet||5||",
    "193:14": "tadā dhīmānjayaśrīḥ sa sarvasattva hitārthavit|",
    "193:15": "saddharmasamupādeṣṭuṃ sabhāsane samāśrayet||6||",
    "193:16": "tatra sarve mahāsattvā bodhisattvā jinātmajāḥ|",
    "193:17": "arhanto bhikṣavaścāpi brahmacāriṇaḥ śrāvakāḥ||7||",
    "193:18": "bhikṣuṇyo brahmacāriṇyo bratinaścāpyupāsakāḥ|",
    "193:19": "upāsikāstathānye'pi gṛhasthaśca mahājanāḥ||8||",
    "193:20": "brāhmaṇāstirthīkāścāpi yatayaśca tapasvinaḥ|",
    "193:21": "rājāno mantriṇomātyāḥ sainyādhipatiśca paurikāḥ||9||",
    "193:22": "grāmyā janapadāścāpi tathānyavāsino janāḥ|",
    "193:23": "tatsaddharmāmṛtaṃ pātuṃ śraddhayā samupāgatāḥ||10||",
    "193:24": "tatra sabhāsanāsīnaṃ tamarhataṃ jayaśrīyaṃ|",
    "193:25": "abhyarcya sādaraṃ natvā tatsabhāyāṃ yathākramaṃ||11||",
    "193:26": "kṛtāṃjalipuṭāḥ sarve parivṛtya samantataḥ|",
    "193:27": "puraskṛtya samudvikṣya samāśrayan samāhitāḥ||12||",
    "193:28": "tān sarvān samupāsīnān saddharma śravaṇotsukān|",
    "193:29": "dṛṣṭvā jinaśrī bodhisattvaḥ samutthitaḥ||13||",
    "193:30": "udvahannuttarāsaṃgaṃ sāṃjali samupāśritaḥ|",
    "193:31": "jānubhyāṃ bhūtale dhṛtvā sampaśyannevamavravīt||14||",
    "193:32": "bhadantoharṣamicchāmi carituṃ bodhisaṃvaraṃ|",
    "193:33": "tadādau kiṃ vrataṃ dhṛtvā saṃcareya samāhitaḥ||15||",
    "193:34": "tad bhavān samupādisya sarvānasmān prabodhayan|",
    "193:35": "bodhimārge samāyujya cārayituṃ śubherhati||16||",
    "193:36": "iti saṃprārthitaṃ tena śrutvā ca sugatātmajaḥ|",
    "193:37": "jayaśrīstaṃ mahāsattvaṃ sabhāmantraivamādiśat||17||",
    "193:38": "śrṛṇu vatsāsti te vāṃchā sambodhisaṃvare yadi|",
    "193:39": "yathākramaṃ pravakṣāmi saṃbodhivratasādhanaṃ||18||",
    "193:40": "yo vāṃchā tatra saṃsāre carituṃ bodhisaṃvaraṃ|",
    "193:41": "sa ādau śaraṇaṃ gatvā sadguruṃ samupāśrayeta||19||",
    "193:42": "tadupadeśamāsādya yathāvidyi samāhitaḥ||20||",
    "193:43": "tīrthe snātvā viśuddhātmā triratnaśaraṇaṃ gatāḥ|",
    "193:44": "yathāvidhi samabhyarcya saṃbodhi nihitāśayaḥ||21||",
    "193:45": "upoṣadhaṃvratamādhāya samācarejjagaddhite|",
    "193:46": "evaṃ yaścarate nityaṃ saṃbodhimānasaḥ sudhīḥ||22||",
    "193:47": "pariśuddha trikāyaḥ sa bodhisattve bhaved|",
    "193:48": "bodhisattvo mahāsattvaḥ sarvvasattva hitārthabhṛt||23||",
    "193:49": "kramātsaṃbodhi saṃbhāraṃ saṃpūrayet samāhitaḥ|",
    "193:50": "etatpuṇyābhiyuktātmācaturbrahma vihāradhṛk||24||",
    "193:51": "niḥkleśo nirjjayanmārona saṃbodhiḥ samavāpnuyāt||25||",
    "193:52": "evaṃ sarvatra lokeṣu saddharma saṃprakāśayan|",
    "193:53": "samāpya saugataṃkārya sunirvṛtimavāpnuyāt||26||",
    "193:54": "tato'rhaṃ sugato bhūtvā sarvvānsattvānpravodhayan|",
    "193:55": "bodhimārge pratiṣṭhāpya saṃvṛttau saṃpracārayet||27||",
    "193:56": "evaṃ sarve'pi saṃbuddhāḥ yetītā apyanāgatāḥ|",
    "193:57": "varttamānāśca te hayetad vratapuṇya vipākataḥ||28||",
    "193:58": "bodhiprāpya jinā āsanbhaviṣyanti bhavantyapi|",
    "193:59": "evaṃ sarve mahāsattvā bodhisattvā jinātmajāḥ|| 29||",
    "193:60": "arhanto'pi thā sarve pariśuddhatrimaṇḍalāḥ|",
    "193:61": "bodhiṃ prāpya sunirvāṇaṃ yātā yāsyanti yāntyataḥ||30||",
    "193:62": "evaṃ yūyaṃ parijñāya yadecchatha sunivṛtiṃ|",
    "193:63": "triratnaśaraṇaṃ gatvā saṃcaradhvamidaṃ vrataṃ||31||",
    "193:64": "iti tena samādiṣṭaṃ śrutvā sa sugatātmajaḥ|",
    "193:65": "jineśvaraṃ tamarhantaṃ sampaśyannevamavravīt||32||",
    "193:66": "bhadanta śrotumichāmi tad vratasthānamuttamaṃ|",
    "193:67": "etad vrataṃ caretkutra taddeśaṃ samupādiśat||33||",
    "193:68": "iti saṃprārthite tena jayaśrīḥ sa mahāmatiḥ|",
    "193:69": "jineśvaraṃ mahāsattvaṃ taṃ paśyannevamādiśat||34||",
    "193:70": "śṛṇu vatsa samādhāyaṃ vratasthānasamuttamaṃ|",
    "193:71": "munīśvarairyathākhyātaṃ tathā vakṣāmi te'dhunā||35||",
    "193:72": "puṇyakṣetreṣu tīrtheṣu vihāre sugatāśrame||",
    "193:73": "buddhānāṃ nivṛtānāṃca caityeṣu pratimāsu ca||36||",
    "193:74": "buddhakṣetreṣu sarvatra vratasthānaṃ samuttamaṃ|",
    "193:75": "eteṣvami samākhyātaṃ svayambhūcaityaṃ uttamaṃ||37||",
    "193:76": "evaṃ vijñāya yo dhīmānvrataṃ caritumicchati|",
    "193:77": "sa svayambhū jinakṣetraṃ āśritya caratāṃ vrataṃ||38||",
    "193:78": "svayambhūkṣetramāśritya yaścarati vrataṃ mudā|",
    "193:79": "sa labhet tanmahat puṇyamakṣayaṃ bodhisādhanaṃ||39||",
    "193:80": "etat puṇyaṃ viśuddhātmā bhadraśrī sadguṇāśrayaḥ|",
    "193:81": "bodhisattvo mahābhijñā bhavajjinātmajo dhruvaṃ||40||",
    "193:82": "durgatiṃ na brajet kvāpi saṃsāre sa kadācana|",
    "193:83": "sadā sadgatisaṃjāto bodhicaryāvrataṃ caret||41||",
    "193:84": "evaṃ sa saṃsaralloke kṛtvā sarvatra bhadratā",
    "193:85": "saṃbodhi praṇidhiṃ dhṛtvā saṃcare tadjagaddhite||42||",
    "193:86": "evaṃ ca bodhi saṃbhāraṃ pūrayitvā yathākramaṃ|",
    "193:87": "trividhāṃ bodhimāsādyaḥ nirvṛtipadamāpnuyāt||43||",
    "193:88": "evaṃ yūyaṃ parijñātvāḥ svayambhūsthāna āśritā|",
    "193:89": "triratnaśaraṇaṃ gatvā saṃcaratha vratottamaṃ||44||",
    "193:90": "etattenārhatādiṣṭaṃ śrutvā sa sugatātmajaḥ|",
    "193:91": "jayaśriyaṃ tamarhantaṃ sampaśyannevamabravīt||45||",
    "193:92": "bhadanta bhavatā diṣṭaṃ śrutvā me rocate manaḥ|",
    "193:93": "svayambhūcaityamārādhya carituṃ vratamābhavaṃ||46||",
    "193:94": "svayambhū caityarājaḥ śrīdharmadhātu jinālayaḥ|",
    "193:95": "kutrāstyatra mahīloke tat samādeṣṭumarhati||47||",
    "193:96": "iti saprārthitaṃ tena śrutvāṃ so'rhan yatiḥ sudhīḥ|",
    "193:97": "jayaśrī staṃ mahāsattva samālokyaivamādiśata||48||",
    "193:98": "vidyate'tra mahīloke uttarasyāṃ himālaye|",
    "193:99": "nepāla iti vikhyāteḥ gopucchākhyernagottamaḥ||49||",
    "193:100": "tadgirernāma cāturdhya caturyugeṣu vartate|",
    "193:101": "tadyathābhūdyuge satye padmagiririti smṛtaḥ||50||",
    "193:102": "tretāyāṃ vajrakūṭākhyo gośṛṃgo dvāpare smṛtaḥ|",
    "193:103": "idānīṃ tu kalau'sau gopuccha iti viśrutaḥ||51||",
    "193:104": "so'piśailo idānītu lokai nepāla deśakaiḥ|",
    "193:105": "sāmheguriti vikhyāta stathāsaṃprasthito bhuvi||52||",
    "193:106": "sa sarvadhāturalādi sarvadravyamayoktamaḥ|",
    "193:107": "aśvattha pramukhairsavairpādapaiḥ saṃpraśobhitaḥ||53||",
    "193:108": "sarvatra kusumairkāntaḥ saṃrvoṣadhiphaladrumaiḥ|",
    "193:109": "sarvapakṣivirāvaiścaḥ bhramadbhramaranisvanaiḥ||54||",
    "193:110": "jantubhiḥ sakalaḥ sneha nivaddhamaitramānasaiḥ|",
    "193:111": "tapasvivaddhayā bhadracāribhiḥ saniṣevitaḥ||55||",
    "193:112": "aṣṭāṃga guṇasaṃpanna saṃśuddhāmṛtanirjharaiḥ|",
    "193:113": "śobhitaḥ puṣpagaṃdhādhi saṃvāsitaiḥ samīraṇaiḥ||56||",
    "193:114": "saṃsevitaḥ sadā divya mahotsāhairvivājitaḥ|",
    "193:115": "sarvalokādhipairnityaṃ saṃsevitaḥ samādaraiḥ||57||",
    "193:116": "tatra ratnamaya padmaḥ karṇṇikāyāṃ samāśritaḥ|",
    "193:117": "divya sphaṭikaratnābhajyotirūpo nirañjanaḥ||58||",
    "193:118": "ekahastaḥ pramānoccaścaityarūpo jināśrayaḥ|",
    "193:119": "svayambhūḥ sarvalokānāṃ bhadrārtha samavasthitaḥ||59||",
    "193:120": "brahma śakrādibhirdevaiḥ sarvaillokādhipairapi|",
    "193:121": "sarvairdaityādhipaiścāpi nāgendraiḥ garuḍairapi||60||",
    "193:122": "siddhai vidyādharaiḥ sādhyairūryakṣagandharvakinnaraiḥ|",
    "193:123": "rākṣasendraiśca rudraiśca grahaistārāgaṇairapi||61||",
    "193:124": "vasubhiścāpsarobhiścaḥ sarvaiśva tridaśādhipaiḥ|",
    "193:125": "ṛṣibhiryatibhiḥ sarvai yogibhi brahmacāribhiḥ||62||",
    "193:126": "sarvaiśca tīrthikai vijñaistāpasaiścāpisajjanaiḥ|",
    "193:127": "divāniśaṃ catuḥ saṃdhyaṃ dṛṣṭvā smṛtvā pravanditaḥ||63||",
    "193:128": "nityakālaṃ samāgate samabhyarcya samādarāt|",
    "193:129": "saṃstutibhiḥ mahotsāhaiḥ saṃmānitābhivanditaḥ||64||",
    "193:130": "evaṃ sa trijagannāthaḥ svayambhū dharmadhātukaḥ|",
    "193:131": "sarvaloka hitārthena saṃbhāṣayansamāsthitaḥ||65||",
    "193:132": "idānīntu kalau lokā duṣṭāḥ krūrāśayā śaṭhāḥ|",
    "193:133": "dṛṣṭavedaṃ dharmadhātuṃ hi hariṣyanti na saṃśayaḥ||66||",
    "193:134": "ityasau śilayāchādya gupti kṛtvā prakāśitaḥ|",
    "193:135": "tadupariṣṭīkābhiśca vidhāya caityamuttama||67||",
    "193:136": "chātradhvajapatākābhiralaṃkṛtyādhyatiṣṭhataṃ|",
    "193:137": "tatrāpi sarvalokaiśca sarvalokādhipairapi||68||",
    "193:138": "samāgatya samārādhya samabhyarcyābhivanditaḥ|",
    "193:139": "satkāraiśca mahotsāhaiḥ stutipradakṣiṇādibhiḥ||69||",
    "193:140": "praṇāmaiśca samārādhya sevito mānito'rcitaḥ|",
    "193:141": "evaṃ sa trijagannātho dharmadhātu jinālayaḥ||70||",
    "193:142": "sarvasattva śubhārthena saṃśobhitā vyavasthitaḥ|",
    "193:143": "tatra ye śaraṇaṃ gatvā yānti śuddhayā mudā||71||",
    "193:144": "durggatiṃ te na gachanti saṃsāre'tra kadācana",
    "193:145": "sadgatāveva saṃjātā dharmmaśrī saṃghaśobhitā||72||",
    "193:146": "bodhisattvā mahāsattvāḥ pariśuddhatrimaṇḍalāḥ|",
    "193:147": "bhadraśrī sadguṇadhārā sarvasattva hitaṃkarāḥ||73||",
    "193:148": "bodhicaryāvrataṃ dhṛtvā saṃcare jagaddhite|",
    "193:149": "evaṃ yūyamapi jñātvā śraddhayā śaraṇa gatāḥ||74||",
    "193:150": "svayambhūcaityamārādhya saṃcaradhvaṃ vrataṃ sadā|",
    "193:151": "evaṃ kṛtvātra saṃsāre bhadraśrī sadguṇāśrayā||75||",
    "193:152": "bodhisattvā mahāsattvā jinātmajā bhaviṣyathaḥ|",
    "193:153": "tataḥ saṃbodhisaṃbhāraṃ pūrayitvā yathākramaṃ||76||",
    "193:154": "trividhāṃ bodhimāsādya saṃbuddhapadamāpsyathaḥ|",
    "193:155": "iti tena samādiṣṭaṃ niśaṃmya sa mahāmatiḥ||77||",
    "193:156": "śāstāraṃ taṃ samālokya punarevamavocata|",
    "193:157": "bhadanta śrotumicchāmi yatsvayambhū jinālayaḥ||78||",
    "193:158": "kadā svayaṃ samutpannaḥ kathaṃ ca tadupādiśa|",
    "193:159": "iti saṃprārthita tena śrutvā so'rhan yatiḥ sudhīḥ||79||",
    "193:160": "jayaśrīstaṃ mahāsattvaṃ saṃpaśyannevamādiśat|",
    "193:161": "sādhu śrṛṇu mahābhāga yathā mayā śrutaṃ guroḥ||80||",
    "193:162": "tathāhaṃ te pravakṣāmi svayambhūtpattisatkathāṃ|",
    "193:163": "tadyathā pāṭalīputre pure'śoko narādhipaḥ||81||",
    "193:164": "saddharma sādhanotsāhī triratnasevako'bhavat|",
    "193:165": "sa tatra kukkuṭārāme vihāre sugatāśrame||82||",
    "193:166": "upaguptaṃ mahābhijñaṃ vandituṃ samupācaret|",
    "193:167": "tadā so'rhan mahābhijñaḥ sarvasaṃghapuraskṛtaḥ||83||",
    "193:168": "sabhāmadhyāsanāsīnastasthau dhyātvā samāhitaḥ|",
    "193:169": "tamarhataṃ sabhāsīnaṃ sarvasaṃghapuraskṛtaḥ||84||",
    "193:170": "dṛṣṭvāśokaḥ sa bhūmīndro muditaḥ samupācarat|",
    "193:171": "tatra sa sahasopetya sāñjalirarhato yatīn||85||",
    "193:172": "sarvānnatvopaguptaṃ tamaṣṭāṃgaiḥ prāṇamanmudā|",
    "193:173": "tatastaṃ gurumarhantaṃ mahotsāhaiḥ yathāvidhiṃ||86||",
    "193:174": "samabhyarcya praṇatvā ca dharmaṃ śrotumupāśrayat|",
    "193:175": "tathā tatmantriṇaḥ sarve sāmātyasacivo janāḥ||87||",
    "193:176": "tamarhantaṃ yatinnatvā tatraikāntamupāśrayat|",
    "193:177": "tataḥ so'rhan mahābhijño dṛṣṭvā sarvā samāśritān||88||",
    "193:178": "ādimadhyāntakalyāṇaṃ saddharmasamupādiśat|",
    "193:179": "tatsaddharmāmṛtaṃ pītvā sarve lokāḥ pravodhitāḥ||89||",
    "193:180": "dharmaviśeṣamājñāya saṃbodhivratamīcchire|",
    "193:181": "tataḥ so'pi mahārājaḥ śrutvā taddharmamuttamaṃ||90||",
    "193:182": "saṃbodhisādhanocaryā saṃcarituṃ samaicchata|",
    "193:183": "tataḥ sa nṛpatī rājā sāñjaliḥ samupāśritaḥ||91||",
    "193:184": "tamarhantaṃ mahāsattvaṃ natvā paśyaṃ mudāvadat|",
    "193:185": "bhadanta śrotumicchāmi saṃbodhisādhanaṃ vrataṃ||92||",
    "193:186": "kutra puṇyatamaṃ kṣatraṃ yatrāśu sidhyate vrataṃ|",
    "193:187": "tad bhavān samupādiśya sarvāṃllokān prabodhayan||93||",
    "193:188": "bodhimārge samāyujya saṃcārayitumarhati||",
    "193:189": "iti saṃprārthite rājñā śrutvā so'rhan mahāmatiḥ||94||",
    "193:190": "tamaśokaṃ mahīpālaṃ sampaśyannevamabravīt|",
    "193:191": "sādhu śṛṇu mahārāja yathā me guruṇoditaṃ||95||",
    "193:192": "tathāhaṃ te pravakṣāmi bodhivrataṃ yadīcchasi|",
    "193:193": "sarvakṣatrottamo rājannuttarasyāṃ himālaye||96||",
    "193:194": "nepāle iti vikhyāto yatrāśu sidhyate vrataṃ|",
    "193:195": "tatrāpyati mahatpuṇyakṣatraṃ buddhaiḥ praśaṃsitaṃ||97||",
    "193:196": "svayambhūcaityarājasya dharmadhātoḥ samāśrayaṃ|",
    "193:197": "tatra yadyatkṛtaṃ karma tattatsaṃsidhyate dutaṃ||98||",
    "193:198": "iti sarvai mahāsattvaiḥ saṃsevitaṃ jinairapi|",
    "193:199": "iti vijñāya rājendra sambodhiṃ yadi vāñchasi||99||",
    "193:200": "taccaityaśaraṇaṃ gatvā saṃcarasva susaṃvaraṃ|",
    "193:201": "etatpuṇyaviśuddhātmā bhadraśrī sadguṇarddhimān||100||",
    "193:202": "bodhisattvo mahābhijño bhaveḥ sarvahitārthabhṛt|",
    "193:203": "tataḥ kramena sambodhiṃ saṃbhāraṃ paripūrayan||101||",
    "193:204": "niḥkleśo'rhañjagannāthāḥ sambuddhapadamāpsyasi|",
    "193:205": "iti tenārhatādiṣṭaṃ niśamya sa nṛpo mudā||102||",
    "193:206": "upaguptaṃ guruṃ natvā papracchaivaṃ samādarāt|",
    "193:207": "bhadanta śrotumichāmi svayambhūtpatti satkathāṃ||103||",
    "193:208": "kadā svayaṃ samutpannaṃ statsamādeṣṭumarhati|",
    "193:209": "iti saṃprārthitaṃ rājñā śrutvā so'rhan yatiḥ surdhīḥ||104||",
    "193:210": "aśokaṃ taṃ mahīpālaṃ sampaśyannevamādiśat|",
    "193:211": "sādhu rājan yathādiṣṭaṃ guruṇā me śrutaṃ mayā||105||",
    "193:212": "tathāhaṃ saṃpravakṣāmi śṛṇuṣva tatsamāhitaḥ|",
    "193:213": "tadā cāsau jagacchāstā śākyamunistathāgataḥ||106||",
    "193:214": "sarvajño dharmarājo'rhan munīśvaro vināyakaḥ|",
    "193:215": "sa sarvaḥ sāṃdhikaiḥ sārddhaṃ janapadeṣu saṃcaran||107||",
    "193:216": "ekasmin samaye tatra nepāle samupācarat|",
    "193:217": "gopucchaparvvatapārśve paścime śrīsvayambhūvaḥ||108||",
    "193:218": "pucchāgro'bhidha caityasyasaṃnnidhau sugatāśrame|",
    "193:219": "sarvasattvahitārthena pūrṇanduriva bhāsayan||109||",
    "193:220": "saddharmma samupārdeṣṭuṃ vijahāra sasāṃdhikaḥ|",
    "193:221": "yadā sa bhagavāñchāstān sattvānāṃ dharmma vṛddhaye||110||",
    "193:222": "saddharmma samupādeṣṭuṃ sabhāsane samāśrayat|",
    "193:223": "taṃ dṛṣṭvā tadā tatra mañjuśriyaḥ mamāśrame||111||",
    "193:224": "vihāre vāsinī cūḍābhidhānī brahmacāriṇī|",
    "193:225": "arhantī bhikṣuṇī bhadrā saddharmmaguṇavāñchinī||112||",
    "193:226": "suprasannāśrayā śuddhā kāṣāya cīvarāvṛtā|",
    "193:227": "divyapūjopacārāṇi samādāya pramoditā||113||",
    "193:228": "tatsaddharmāmṛtaṃ pātuṃ tatrāśu samupācarat|",
    "193:229": "tadā tatra mahāsattvā bodhisattvā jinātmajāḥ||114||",
    "193:230": "maitreyapramukhāḥ sarve taddharma śrotumāgatāḥ|",
    "193:231": "arhanto bhikṣavaścāpi śrāvakā brahmacāriṇaḥ||115||",
    "193:232": "bhikṣuṇyo brahmacāriṇyaḥ cailakā vratino'pi ca|",
    "193:233": "triratnaśaraṇāsīnāścopāsakā upāsikāḥ||116||",
    "193:234": "bauddhabhaktiratāḥ sarve taddharmaśrotumāgatāḥ|",
    "193:235": "sarve te samupāyātāstatra sabhāsanāśritaṃ||117||",
    "193:236": "saṃbuddhaṃ taṃ samālokya muditāḥ samupācaran|",
    "193:237": "te sarve'bhyarcya taṃ nāthaṃ natvā sāñjalayormudā||118||",
    "193:238": "tatsaddharmāmṛta pātuṃ tatsabhāyāṃ samāśrayan|",
    "193:239": "brahmaśakrādayā devāḥ sarve lokādhipā api||119||",
    "193:240": "grahāstārāgaṇāścāpi siddhā vidyādharā api|",
    "193:241": "sādhyā rudrāśca gandharvā yakṣaguhyakakinnarāḥ||120||",
    "193:242": "daityendrā rākṣasendrāca nāgendrā garuḍā api|",
    "193:243": "evamanyepi lokendrāḥ sarve tatra mudāgatāḥ||121||",
    "193:244": "taṃ munīndraṃ samabhyarcya natvā tatra samāśrayan|",
    "193:245": "hāritī yakṣiṇī cāpi bodhisattvānupālinī||122||",
    "193:246": "sā bhavantaṃ tamānasya tatsabhāyāṃ samāśrita|",
    "193:247": "atha sa bhagavānañchāstā dṛṣṭvā sarvān samāśritān||123||",
    "193:248": "maitreyaṃ samupāmantrya sampaśyannevamādiśat|",
    "193:249": "maitreyemaṃ jagannāthaṃ svayambhūvaṃ jinālayaṃ||124||",
    "193:250": "dharmadhātuṃ triratnāyaṃ paśyadhvaṃ yūyamādarāt|",
    "193:251": "bhajadhvaṃ śraddhayā nityaṃ gatvātra śaraṇaṃ mudā||125||",
    "193:252": "bodhicaryāvrataṃ dhṛtvā saṃcarante jagaddhite|",
    "193:253": "śraddhayā ye bhajantyatra śaraṇaṃ samupāśritāḥ||126||",
    "193:254": "bodhicaryāvrataṃ dhṛtvā saṃcarante jagaddhite|",
    "193:255": "sarve vimuktapāpāste pariśuddha trimaṇḍalāḥ||127||",
    "193:256": "bodhisattvā mahābhijñāḥ bhaveyuḥ sadguṇāśrayāḥ|",
    "193:257": "bhadraśrīsukhasampannaścaturbrahmavihārikāḥ||128||",
    "193:258": "sarvasattva hitodyuktāḥ saṃbodhivratacāriṇaḥ|",
    "193:259": "na kvāpi durgatiṃyāyuḥ sadā sadgatisaṃbhavāḥ||129||",
    "193:260": "triratnabhajanotsāhāḥ saddharmmasādhanodyamāḥ|",
    "193:261": "tataḥ pravrajyā saṃbuddhaśāsane śaraṇaṃ gatāḥ||130||",
    "193:262": "brahmacaryāṃ vrataṃ dhṛtvā saṃcareran samāhitāḥ|",
    "193:263": "tataste nirmalātmāno niḥkleśāḥ vijitendriyāḥ||131||",
    "193:264": "trividhāṃ bodhimāsādha sambuddhapadmāpnuyuḥ|",
    "193:265": "evaṃ vijñāya ye martyā vāñchanti saugataṃ padaṃ||132||",
    "193:266": "te bhajantu sadātraiva śraddhayā śaraṇāśritāḥ|",
    "193:267": "ityādiṣṭaṃ munīndreṇa niśamya te sabhāśritāḥ||133||",
    "193:268": "sarve lokāḥ pramodantastathā bhajitumīcchīre|",
    "193:269": "maitreyaḥ sa tato dhīmān bodhisattva hi moditaḥ||134||",
    "193:270": "samutthāya munīndrasya purataḥ samupācaran|",
    "193:271": "udvahannuktarāsaṃgaṃ praṇatvā taṃ munīśvaraṃ||135||",
    "193:272": "jānubhyāṃ bhuvi saṃghāya sāñjaliretamavravīta|",
    "193:273": "bhagavān nāthaḥ sarvajña dharmadhātujinālayaḥ||136||",
    "193:274": "kadāyaṃ svayaṃmutpanna stansamādeṣṭumarhati|",
    "193:275": "iti saṃprārthite tena maitreyeṇa mahātmanā||137||",
    "193:276": "bhagavantaṃ mahāvijñaṃ saṃpaśyannevamādiśata|",
    "193:277": "sādhu śṛṇu samādhāya maitreyo'sya svayambhūvaḥ||138||",
    "193:278": "samutpattikathāṃ vakṣe sarvalokābhibodhane|",
    "193:279": "purāsmin bhadrakalpe'bhūd vipaśvī nāma sarvavit||139||",
    "193:280": "jagachāstā munīndro'rhan dharmmarājastathāgataḥ|",
    "193:281": "aśīti varṣa sāhasra paramāyūṃṣi yadā nṛṇāṃ||140||",
    "193:282": "tadāhaṃ satya dharmmākhyā bodhisattvā'bhavaṃt kila|",
    "193:283": "yadā sa bhagavāñchāstā vandhumatyāḥ puro'ntike||141||",
    "193:284": "vihāre dharmmamādiśca vijahāra sasāṃdhikaḥ|",
    "193:285": "tadāhaṃ taṃ jagannāthamārādhya samupasthitaḥ||142||",
    "193:286": "tadātrā bhūtsaptakośa vyāyāmavistaro hradaḥ|",
    "193:287": "tadanuśāsanāṃ dhṛtvā prācaraṃ bodhi samvaraṃ||143||",
    "193:288": "aṣṭāṃga guṇa sampannaḥ jalāśrayo nagāvṛtaḥ|",
    "193:289": "padmotpalādi saugandhi nānā puṣpa praśobhitaḥ||144||",
    "193:290": "haṃsa sārasa kāḍamba pramukha pakṣimaṇḍitaḥ|",
    "193:291": "tīropāntanagāruha sarvarttu puṣpitairdrumaiḥ||145||",
    "193:292": "phalauṣadhādi bṛkṣaiśca samantāt parimaṇḍitaḥ|",
    "193:293": "mīnakacchapamaṇḍūkapramukha jalavāsināṃ||146||",
    "193:294": "jantūnāṃ nilayo'gādhaḥ sarvanāgādhipālayaḥ|",
    "193:295": "tatra sarvāhirājendraḥ karkkoṭakābhidho mahān||147||",
    "193:296": "evaṃ tadā mahā tīrthaḥ puṇyāmṛtāśrayo vabhau|",
    "193:297": "sadā tratridaśāḥ saddharmapsarobhiḥ pramoditāḥ||148||",
    "193:298": "snātvā saṃkrīḍamānāḥ satsaukhyaṃ bhuktvā divaṃ yayuḥ|",
    "193:299": "tathā brahmādayaḥ sarve maharṣayastapaśvinaḥ||149||",
    "193:300": "snāna saṃdhyādikaṃ karmma kṛtvā saṃsevire sadā|",
    "193:301": "evaṃ lokādhipāścāpi snātvātra sarvadā mudā||150||",
    "193:302": "svasva kule samabhyarcya mahotsāhairnisevire|",
    "193:303": "evaṃmanyepi lokāśca vratino brahmacāriṇaḥ||151||",
    "193:304": "snātvātra saṃvaraṃ dhṛtvāḥ pūtātmāno divaṃ yayuḥ|",
    "193:305": "bodhisattvā tathānaike snānadānavrataṃ mudā||152||",
    "193:306": "kṛtvātra vimalātmānaḥ samācārañjagaddhite|",
    "193:307": "evaṃ sarve munīndraiśca snāna vratādi bījaṃphalaṃ||153||",
    "193:308": "mahatpuṇyataraṃ śreṣṭhamākhyātaṃ bodhisādhanaṃ|",
    "193:309": "yatra snātvā triratnānāṃ śaraṇe samupāśritāḥ||154||",
    "193:310": "bodhicaryā vrataṃ dhṛtvā prācaranta jagaddhite|",
    "193:311": "te āśu vimalātmāno bhadraśrīsatguṇānvitāḥ||155||",
    "193:312": "bodhisattvāḥ mahāsattvā vabhūvuḥ sugatātmajāḥ|",
    "193:313": "kecinniḥ kleśitātmāno bhavasaṃcāre nispṛhāḥ||156||",
    "193:314": "śrāvakabodhisattvamāsādya babhūvu brahmacāriṇaḥ|",
    "193:315": "kecicca nirmalātmāno saṃsāre viratāśrayāḥ||157||",
    "193:316": "pratyekabodhimāsādya sunirvṛtiṃ samāyayuḥ|",
    "193:317": "kecit saṃbodhicittaṃ ca prāpya saddharmalālasāḥ||158||",
    "193:318": "bodhicaryāvrataṃ dhṛtvā samācarañjagaddhite|",
    "193:319": "kecit sarve bhuktvā divyakāmasukhānyapi||159||",
    "193:320": "saddharmaguṇasaṃraktāḥ prācaran sarvadā śubhe|",
    "193:321": "kecit sarve mahīpālāḥ sunīti dharmacāriṇaḥ||160||",
    "193:322": "kṛtvā sattvahitārthāni yayurante jinālayaṃ|",
    "193:323": "ahamapi tadā tatra snātvācaraṃ vrataṃ sadā||171||",
    "193:324": "etatpuṇyaviśuddhātmā drutaṃ sambodhimāptavān|",
    "193:325": "yaiścāpyasya jalaṃ pītaṃ te'pi nirmuktapātakāḥ||162||",
    "193:326": "pariśuddhāśayā bhadrā babhūvu bodhibhāginaḥ|",
    "193:327": "evamasau mahātīrthaḥ sarvairapi munīśvaraiḥ||163||",
    "193:328": "samadhiṣṭhāpito'dyāpi praśaṃsito mahītale|",
    "193:329": "tatra paścāt svayaṃ dharmadhāturutpatsyate dhruvaṃ||164||",
    "193:330": "ityādiśya munīndrau'sau bhūyā erevaṃ samādiśat|",
    "193:331": "tadā tatra samupanne dharmadhātau jinālaye||165||",
    "193:332": "nirutpātaṃ śubhotsāhaṃ pravartiṣyati sarvadā|",
    "193:333": "sarve lokāśca taṃ dṛṣṭvā dharmadhātuṃ svayambhūvaṃ||166||",
    "193:334": "śraddhayā śaraṇaṃ gatvā prabhajiṣyanti sarvadā|",
    "193:335": "tadetatpuṇyaliptāste sarve lokāḥ śubhendriyāḥ||167||",
    "193:336": "bhadraśrī satsukhaṃ bhuktvā yāsyantyante jinālayaṃ|",
    "193:337": "ityādiṣṭaṃ munīndreṇa vipaśvinā niśamyate||168||",
    "193:338": "sarve sabhāśritā lokāḥ prābhyanandan pravodhitāḥ|",
    "193:339": "iti vipaśvinā śāstā samādiṣṭaṃ śrutaṃ mayā||169||",
    "193:340": "tathā yuṣmatprodhārtha samākhyātaṃ pravuddhyatāṃ|",
    "193:341": "ityādiṣṭaṃ munīndreṇa śrīghanena niśamyate||170||",
    "193:342": "maitreyādi samālokāḥ sarve'pi saṃprasedire|",
    "193:343": "iti svayambhūdharmadhātu samutpatti nidānakathā prathamo'dhyāyaḥ samāptaḥ|"
}