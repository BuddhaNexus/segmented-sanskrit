{
    "1132:0": "bhadracaryāvidhiḥ ṣoḍaśaḥ paricchedaḥ |",
    "1132:1": "idānīṃ trayāṇāmapi vṛddhirvācyā | kimartham?",
    "1132:2": "grahītāraḥ suvahavaḥ svalpaṃ cedamanena kim |",
    "1132:3": "na cātitṛptijanakaṃ vardhanīyamidaṃ tataḥ || 22||",
    "1132:4": "a[ ti] tṛpti buddhatvam |",
    "1132:5": "tanna śrāvakasādhāraṇena śuddhimātreṇa sattvānāṃ janyata ityarthaḥ |",
    "1132:6": "ātmabhāvasya kā vṛddhirbalānālasyavardhanam |",
    "1132:7": "tatra āryaratnameghe balamuktam- na sa sattvaḥ sattvanikāye saṃvidyate yo bodhisattvasya balena balaṃ mardayet | ityādi ||",
    "1132:8": "tasya kathaṃ vardhanam?",
    "1132:9": "yaduktamāryatathāgataguhyasūtre āryavajrapāṇerbaladarśanavismitājātaśatrupṛṣṭena bhagavatā- daśabhirmahārāja dharmaiḥ samanvāgato bodhisattva evaṃrūpāṃ balavattāṃ pratilabhate |",
    "1132:10": "katamairdaśabhiḥ?",
    "1132:11": "iha mahārāja bodhisattvaḥ kāyaṃ jīvitaṃ ca parityajati,",
    "1132:12": "na ca punaḥ saddharma parityajati |",
    "1132:13": "sarvasattvānāṃ cāvanamati,",
    "1132:14": "na ca punarmānaṃ bṛṃhayati |",
    "1132:15": "durbalānāṃ ca sattvānāṃ kṣamate,",
    "1132:16": "na pratighaṃ karoti |",
    "1132:17": "jighatsitānāṃ ca sattvānāmagraṃ varabhojanaṃ dadāti,",
    "1132:18": "bhītānāṃ ca sattvānāmabhayaṃ dadāti |",
    "1132:19": "glānānāṃ ca sattvānāṃ bhūtacikitsāyai utsuko bhavati |",
    "1132:20": "daridrāṃśca sattvān bhogaiḥ saṃtarpayati |",
    "1132:21": "tathāgatacaitye ca sudhāpiṇḍalepanaṃ karoti |",
    "1132:22": "ānandavacanaṃ sattvānāṃ śrāvayati |",
    "1132:23": "daridraduḥkhitānāṃ ca sattvānāṃ bhogasaṃvibhāgaṃ karoti |",
    "1132:24": "śrāntaklāntānāṃ ca sattvānāṃ bhāraṃ vahati |",
    "1132:25": "ebhirmahārāja daśabhiriti ||",
    "1132:26": "anālasyavardhanaṃ katamat?",
    "1132:27": "yadvīryavardhanam |",
    "1132:28": "yathoktaṃ sāgaramatisūtre- ārabdhavīryeṇa sāgaramate bodhisattvena bhavitavyaṃ sadā dṛḍhaparākrameṇa |",
    "1132:29": "tīvracchandena bodhisattvena bhavitavyamanikṣiptadhureṇa |",
    "1132:30": "ārabdhavīryāṇāṃ hi sāgaramate bodhisattvānāṃ na durlabhā bhavatyanuttarā samyaksaṃbodhiḥ |",
    "1132:31": "tatkasya hetoḥ?",
    "1132:32": "yatra sāgaramate vīryaṃ tatra bodhiḥ |",
    "1132:33": "kusīdānāṃ punaḥ sudūravidūre bodhiḥ |",
    "1132:34": "nāsti kusīdasya dānaṃ yāvannāsti prajñā,",
    "1132:35": "nāsti kusīdasya parārtha iti ||",
    "1132:36": "candrapradīpasūtrepyāha-",
    "1132:37": "utpalaṃ vārimadhye vā so'nupūrveṇa vardhate | ityādi |",
    "1132:38": "iyaṃ saṃkṣepādātmabhāvavṛddhiḥ ||",
    "1132:39": "śūnyatākaruṇāgarbhāddānādbhogasya vardhanam || 23||",
    "1132:40": "yathoktaṃ vajracchedikāyām- yo bodhisattvo'pratiṣṭhito dānaṃ dadāti,",
    "1132:41": "tasya puṇyaskandhasya na sukaraṃ pramāṇamudahītumiti ||",
    "1132:42": "mahatyāmapi prajñāpāramitāyāmuktam- punaraparaṃ śāriputra bodhisattvena mahāsattvena alpamapi dānaṃ dadatā sarvasattveṣu sarvākārajñatāyāmupāyakauśalyapariṇāmaganatāyāmaprameyamasaṃkhyeyaṃ kartukāmena prajñāpāramitāyāṃ śikṣitavyam |",
    "1132:43": "tathā sarvasattvānāṃ manorathān paripūrayitukāmena yāvajjātarūparajataudyānarājyādibhirupakaraṇaiḥ prajñāpāramitāyāṃ śikṣitavyamiti ||",
    "1132:44": "vinā ca karuṇayā na bodhisattvānāṃ kiṃcicceṣṭitamiti vakṣyāmaḥ |",
    "1132:45": "iti saṃkṣepādbhogavṛddhiḥ ||",
    "1132:46": "puṇyavṛddhiḥ sarvavṛddhīnāṃ mūlamiti tadartha parikarabandha ucyate-",
    "1132:47": "kṛtvādāveva yatnena vyavasāyāśayau dṛḍhau |",
    "1132:48": "karuṇāṃ ca puraskṛtya yateta śubhavṛddhaye || 24||",
    "1132:49": "cittaśuddhikālabhāvitānāṃ vyavasāyādīnāṃ prayogārambhe punarāmukhīkaraṇena dṛḍhatāpādanārthaḥ ślokaḥ kṛtvetyādipūrvaka eva |",
    "1132:50": "āsannayuddhakālānāmastrakauśalādaravatprayogasamakālaṃ dṛḍhīkariṣyāmīti śaithilyanivāraṇārthamādigrahaṇam |",
    "1132:51": "tatra kathaṃ vyavasāyaṃ dṛḍhīkaroti?",
    "1132:52": "yathāryasudhana [āryamaitreyamupasaṃprakrāntaḥ ] samyakcaryāniḥsamarthaḥ |",
    "1132:53": "pūrvāntakoṭīgatakāyapraṇāmaḥ |",
    "1132:54": "kāyasamanvāhāreṇa kāyabalaṃ dṛḍhīkurvāṇaḥ |",
    "1132:55": "pūrvāntakoṭīgatakāyacittapariśuddhiniṣkāraṇasāṃsārikacittapracārasamanvāhāreṇa cittamanasikāraṃ nigṛhvan |",
    "1132:56": "pūrvāntakoṭayasatkarmalaukikakāryaprayuktaniṣprayojanaparisyandasamanvāhāreṇa pratyutpannaprayojanamahāsāmarthyaṃ vicintayan |",
    "1132:57": "pūrvāntābhūtaparikalpasamutthitavitathasaṃkalpasaṃdarśitamanasikārasamanvāhāreṇa sarvabodhisattvacaryāsamyaksaṃkalpābhisaṃskārabalaṃ samutthāpayan |",
    "1132:58": "atītātmabhāvārthaprayogārambhaviṣamatāsamanvāhāreṇa sarvasattvārambhavaiśeṣikatayā adhyāśayabalaṃ dṛḍhīkurvāṇaḥ |",
    "1132:59": "atītakāyasamudācāranirāsvādatāsamanvāhāreṇa |",
    "1132:60": "sarvabuddhadharmapratilābhaprayogamahāśvāsapratilābhendriyavegān vivardhayamānaḥ |",
    "1132:61": "atītādhvaviparyāsaprayuktamithyāśayaprayogasamanvāhāreṇa pratyutpannādhvasamyagdarśanāviparyāsasaṃprayuktena bodhisattvapraṇidhānasamādānena saṃtatiṃ pariśodhayan |",
    "1132:62": "pūrvāntagatāyogavīryārambhakāryāpariniṣpannāryasamādānasamanvāhāreṇa pratyutpannabuddhadharmasamudāgamapratyupasthānena mahāvīryārambhavikrameṇa kāyacittasaṃpragrahaṃ saṃjanayamānaḥ |",
    "1132:63": "pūrvāntakoṭīpañcagatyapāyanikṣiptātmaparanirupakaraṇākhyanirupajīvyasamucchayaparigrahasamanvāhāreṇa sarvabuddhadharmotthāpakasarvajagadupajīvyasarvakalyāṇamitrārāgaṇasamarthātmabhāvaparigrahaṇatayā vipulaprītiprāmodyavegān vivardhayamānaḥ |",
    "1132:64": "pratyutpanna janmābhinirvṛttaṃ jarāvyādhimaraṇaśokākarabhūtaṃ saṃyogaviyoganidhānabhūtaṃ samucchrayam aparāntakalpakoṭīgatabodhisattvacaryācaraṇaprayuktasya sattvaparipācanabuddhadharmaparigrahaprayuktasya tathāgatasaṃdarśanasarvabuddhakṣetrānucaraṇasarvadharmabhāṇakopasthānasarvatathāgataśāsana-",
    "1132:65": "samanvāharaṇaprayuktasya sarvadharmaparyeṣṭisahāyabhūtasya sarvakalyāṇamitradarśanasarvabuddhadharmasamudānayanaprayuktasya bodhisattvapraṇidhijñānaśarīrasya hetupratyayabhūtamavalokaya acintyakuśalamūlendriyavegān vivardhayamānaḥ || iti||",
    "1132:66": "āryākṣayamatinirdeśe mahāyānasūtre'pyuktam- eko bodhisattvo'dvitīyo'sahāyo'nuttarāyāṃ samyaksaṃbodhau saṃnāhuṃ saṃnahyati |",
    "1132:67": "sa vīryabalaparigṛhītenādhyāśayenāparāvakāśāsvayaṃkārī svabalabalodgataḥ |",
    "1132:68": "sa evaṃ dṛḍhasaṃnāhasaṃnaddhaḥ yatkiṃcitsarvasattvānāṃ pariprāpayitavyaṃ bhaviṣyati,",
    "1132:69": "tadahaṃ pariprāpayiyyāmi |",
    "1132:70": "yatsarvāryāḥ sarvanavayānasaṃprasthitā bodhisattvā na pariprāpayiṣyanti,",
    "1132:71": "tadahaṃ pariprāpayiṣyāmi |",
    "1132:72": "na mama dānaṃ sahāyakam,",
    "1132:73": "ahaṃ punardānasya sahāyaḥ |",
    "1132:74": "na mama śīlakṣāntivīryadhyānaprajñāḥ sahāyikāḥ,",
    "1132:75": "ahaṃ punaḥ śīlakṣāntivīryadhyānaprajñānāṃ sahāyaḥ |",
    "1132:76": "nāhaṃ pāramitābhirupasthātavyaḥ,",
    "1132:77": "mayā punaḥ pāramitā upasthātavyāḥ |",
    "1132:78": "evaṃ saṃgrahavastuṣu sarvakuśalamūleṣu careyam |",
    "1132:79": "yāvadekākinā mayā advitīyena asahāyena vajramaye mahīmaṇḍale sthitena sabalaṃ savāhanaṃ māraṃ dharṣayitvā eka [ citta] kṣaṇasamāyuktayā prajñayā anuttarā samyaksaṃbodhirabhisaṃboddhavyeti ||",
    "1132:80": "āryavajradhvajasūtrepyāha- tadyathāpi nāma sūryo devaputra udayamāno na tiṣṭhati jātyandhadoṣeṇa,",
    "1132:81": "na tiṣṭhati gandharvanagaradoṣeṇa,",
    "1132:82": "na tiṣṭhati caturdvīpalokadhātubhūmirajodoṣeṇa,",
    "1132:83": "na tiṣṭhati rāhvasurendradoṣeṇa,",
    "1132:84": "na tiṣṭhati dhūmamaṇḍaladoṣeṇa,",
    "1132:85": "na tiṣṭhati jambūdvīpakleśadoṣeṇa,",
    "1132:86": "na tiṣṭhati nānāchāyādoṣeṇa,",
    "1132:87": "na tiṣṭhati viṣamaparvatadoṣeṇa,",
    "1132:88": "evameva bodhisattvo mahāsattvaḥ smṛtisaṃprajanyavipulagambhīracetā adīnasattvo guṇacaryājñānacaryāvasānaṃ yāvanna vivartate sattvadrauhilyadoṣaiḥ,",
    "1132:89": "na vipravasati kuśalamūlapariṇāmaiḥ |",
    "1132:90": "sattvadṛṣṭikāluṣyadopairna vivartate |",
    "1132:91": "sattvakṣobhacetobhirna dūrībhavati |",
    "1132:92": "sattvavinaṣṭasaṃtatyā bodhisaṃnāhaṃ na viṣkambhayati |",
    "1132:93": "sarvajagatparitrāṇapraṇidhānasya sattvakālikaluṣairna straṃsanāṃ karoti |",
    "1132:94": "yāvadbālajanasamavadhānena na nirvidyate parasattvadoṣaiśca |",
    "1132:95": "tatkasya hetoḥ?",
    "1132:96": "anāvaraṇamaṇḍalametadudayati yaduta sarvajagadviśuddhivinayāya |",
    "1132:97": "pe |",
    "1132:98": "yaśca teṣāṃ sarvasattvānāṃ duḥkhaskandho vividhaṃ cāvaraṇīyaṃ karma samutthitam,",
    "1132:99": "yena te āvaraṇīyena karmaṇā buddhānna paśyanti,",
    "1132:100": "dharmaṃ na śṛṇvanti,",
    "1132:101": "saṃghaṃ na jānanti,",
    "1132:102": "tadahaṃ teṣāṃ trividhamāvaraṇīyaṃ karmopacitaṃ duḥkhaskandhena svakena śarīreṇopādadāmi tāsu tāsu narakopapattiṣu apāyabhūmiṣu saṃvāseṣu ca |",
    "1132:103": "te ca sarvasattvāstataścayavantām |",
    "1132:104": "ahaṃ ca duḥkhopādānamupādadāmi,",
    "1132:105": "vyavasyāmi utsahe |",
    "1132:106": "na nivarte na palāyāmi nottrasyāmi na saṃtrasyāmi na bibhemi na pratyudāvarte na biṣīdāmi |",
    "1132:107": "tatkasya hetoḥ?",
    "1132:108": "avaśyaṃ nirvāhayitavyo mayā sarvasattvānāṃ bhāraḥ |",
    "1132:109": "naiṣa mama kāmakāraḥ |",
    "1132:110": "sarvasattvottāraṇapraṇidhānaṃ mama |",
    "1132:111": "mayā sarvasattvāḥ parimocayitavyāḥ |",
    "1132:112": "mayā sarvajagatsamuttārayitavyam jātikāntārājjarākāntārād vyādhikāntārāccyutyupapattikāntārāt sarvāpattikāntārātsarvāpāyakāntārātsarvasaṃsārakāntārātsarvadṛṣṭigahanakāntārātkuśaladharma-praṇāśakāntārādajñānasamutthitakāntārāt tadete mayā sarvasattvāḥ sarvakāntārebhyaḥ parimocayitavyāḥ |",
    "1132:113": "tṛṣṇājālasaktā avidyānīvaraṇāvṛtā bhavatṛṣṇāsaṃprayuktāḥ praṇāśaparyavasānā duḥkhapañjaraprakṣiptāścārakasaṃniśritāḥ abudhāḥ pratijñāviruddhāḥ saṃśayabhūtāḥ sadā vimatayo'kṣemadarśinaḥ aniḥ śaraṇakuśalā bhavārṇave āvartamaṇḍalaikacaraṇāḥ |",
    "1132:114": "pe |",
    "1132:115": "sarvasattvānāmanuttarajñānarājyapratiṣṭhāpanārthamahaṃ carāmi,",
    "1132:116": "nāhaṃ kevalamātmaparimocanābhiyuktaḥ |",
    "1132:117": "sarvasattvā hyete mayā sarvajñatācittaplavena saṃsāradurgāduddhartavyāḥ,",
    "1132:118": "mahāprapātādabhyutkṣeptavyāḥ,",
    "1132:119": "sarvopadravebhyaḥ parimocayitavyāḥ,",
    "1132:120": "saṃsārastrotasaḥ pratārayitavyāḥ |",
    "1132:121": "ātmanā mayā sarvasattvaduḥkhaskandho'dhyavasitaḥ |",
    "1132:122": "yāvadutsahe'haṃ sarvāpāyeṣu sarvalokadhātuparyāpanneṣu sarvaduḥkhavāsamanubhavitum |",
    "1132:123": "na ca mayā sarvasattvāḥ kuśalamūlairvañcitavyāḥ |",
    "1132:124": "vyavasyāmyahamekaikasminnapāye'parāntakoṭīgatān kalpān saṃvasitum |",
    "1132:125": "yathā caikāpāye tathā sarvāpāyaniravaśeṣasarvalokadhātuparyāpanneṣu sarvasattvaparimocananidānam |",
    "1132:126": "tatkasya hetoḥ?",
    "1132:127": "varaṃ khalu punarahameko duḥkhitaḥ syām,",
    "1132:128": "na ceme sarvasattvaḥ apāyabhūmiprapatitāḥ |",
    "1132:129": "mayā tatrātmā bandhako dātavyaḥ |",
    "1132:130": "sarvajagacca niṣkretavyaṃ narakatiryagyoniyamalokakāntārāt |",
    "1132:131": "ahaṃ ca sarvasattvānāmarthāya sarvaduḥkhavedanāskandhamanena svakena śarīreṇānubhaveyam |",
    "1132:132": "sarvasattvanidānamahaṃ ca sarvasattvānāṃ prātibhāvyamutsahe satyavādī pratyayito'visaṃvādakaḥ |",
    "1132:133": "na ca mayā sarvasattvāḥ parityaktāḥ |",
    "1132:134": "tatkasya hetoḥ?",
    "1132:135": "sarvasattvārambaṇo mama sarvajñatācittotpāda utpanno yaduta sarvajagatparimocanāya |",
    "1132:136": "na cāhaṃ ratikāmatayā anuttarāyāṃ samyaksaṃbodhau saṃprasthitaḥ,",
    "1132:137": "nāpi pañcakāmaguṇaratyanubhavanāya,",
    "1132:138": "nāpi kāmaviṣayaniṣevaṇāya |",
    "1132:139": "na cāhamanyonyakāmadhātuparyāpannarativyūhasamudānayanāya carāmi bodhisattvacaryām |",
    "1132:140": "tatkasya hetoḥ?",
    "1132:141": "aratayo hyetāḥ,",
    "1132:142": "sarvalokaratayaḥ |",
    "1132:143": "māraviṣaya eṣa yaduta kāmaviṣayaniṣevaṇam |",
    "1132:144": "durbuddhisevito hyeṣa mārgaḥ |",
    "1132:145": "sarvabuddhavivarṇito hyayamupadeśaḥ yaduta kāmaniṣevaṇam |",
    "1132:146": "ataścaiṣa sarvaduḥkhaskandhasyotpāda eva niṣevaṇam |",
    "1132:147": "ata eva ca narakatiryagyoniyamalokānāmutpādaḥ |",
    "1132:148": "kalahabhaṇḍanavivādakṣobhāśca sattvānāmata eva prādurbhavati |",
    "1132:149": "ete ca sattvāḥ kāmānniṣevamāṇāḥ buddhānāṃ bhagavatāṃ sakāśāddūrībhavanti |",
    "1132:150": "svargopapatterapyete kāmā antarāyāya saṃvartante,",
    "1132:151": "kiṃ punaranuttarasya jñānarājasya sarvasattvayogakṣemasya |",
    "1132:152": "so'hamevamapramāṇadoṣān kāmānāṃ paśyan parīttānādīptān,",
    "1132:153": "tasmādahametannidānamacaraṇatāyāṃ pratipatsye |",
    "1132:154": "pe |",
    "1132:155": "tathā tathaiva mayā kuśalamūlaṃ pariṇāmayitavyaṃ yathā yathaiva sarvasattvā atyantasukhamaveditasukhaṃ yāvatsarvajñatāsukhaṃ pratilabheran |",
    "1132:156": "mayā sārathinā mayā pariṇāyakena mayolkādhāriṇā mayā kṣemagatidarśakena mayā kṣaṇagatipratilabdhena mayopāyajñena maya arthaviduṣā mayā saṃsārasāgare sarvajñajñānayānapātramahādeśasthitena mayā pariṇāmanakuśalena mayā pāradarśakena |",
    "1132:157": "pe |",
    "1132:158": "na khalu punarasmiścāturmahādvīpake lokadhātau yāvantaḥ sattvāstāvanta eva sūryā udāgacchanti cāturdvīpakalokadhātvavabhāsanāya |",
    "1132:159": "atha ca punareka evaiṣāṃ sūrya udāgacchati caturdvīpāvabhāsanāya |",
    "1132:160": "na ca teṣāṃ sattvānāṃ caturdvīpopapannānāṃ svakasvakaiḥ śarīraraivabhāsaḥ prādurbhavati,",
    "1132:161": "yena te divasasaṃkhyāṃ jānīyuḥ,",
    "1132:162": "svakāryaṃ vā pariprāpayeguḥ,",
    "1132:163": "sasyāni vā paripācayeyuḥ,",
    "1132:164": "aharaharvā udyānanagareṣu ratikrīḍāparibhogamanubhaveyuḥ |",
    "1132:165": "diśo vā paśyeyuḥ |",
    "1132:166": "gamanāgamanaṃ vā grāmanagaranigamarāṣṭrārājadhānīṣu kuryuḥ |",
    "1132:167": "vyavahārakāryeṣu prayujyeran |",
    "1132:168": "pe|",
    "1132:169": "atha ca punaḥ sūryasya devaputrasya udayata ekasya sūryamaṇḍalasyādvitīyasya cāturdvīpake lokadhātau sarvasattvānāmavabhāsaḥ prādurbhavati |",
    "1132:170": "evameva bodhisattvasya mahāsattvasya kuśalamūlānyupārjayamānasya kuśalamūlaṃ pariṇāmayamānasya evaṃ cittamutpadyate- naiteṣāṃ sattvānāṃ tatkuśalamūlaṃ vidyate yena te ātmānaṃ paritrāyeran,",
    "1132:171": "kaḥ punarvādaḥ param |",
    "1132:172": "ahaṃ punaḥ sarvasattvānāṃ kṛtaśaḥ kuśalamūlāni samudānayāmi,",
    "1132:173": "kuśalamūlaṃ pariṇāmayāmi yaduta sarvasattvamocanāya,",
    "1132:174": "sarvasattvānāmavabhāsanāya,",
    "1132:175": "sarvasattvānāṃ jñāpanāya,",
    "1132:176": "sarvasattvānāmavatāraṇāya,",
    "1132:177": "sarvasattvānāṃ parigrahaṇāya,",
    "1132:178": "sarvasattvānāṃ pariniṣpādanāya,",
    "1132:179": "sarvasattvānāṃ prasādanāya,",
    "1132:180": "sarvasattvānāṃ prahlādanāya,",
    "1132:181": "sarvasattvānāṃ saṃśayacchedanāya |",
    "1132:182": "ādityamaṇḍalakalpairasmābhirbhavitavyam |",
    "1132:183": "na paraḥ pratikāṅkṣitavyaḥ |",
    "1132:184": "na parasyāvakāśamutpādya sattveṣu saṃnāha utstraṣṭavyaḥ |",
    "1132:185": "na ca sarvasattvānāmantikātsarvasattvatrāṇavyavasāyo nivartayitavyaḥ |",
    "1132:186": "na pariṇāmanāyāḥ sarvaduḥkhahatyā vinivartitavyam |",
    "1132:187": "na parīttāni kuśalamūlāni parigrahītavyāni |",
    "1132:188": "na parīttayā pariṇāmanayā tuṣṭirmantavyā | ityādi ||",
    "1132:189": "āryākṣayamatisūtre'pyāha- sa na kalpagaṇanayā bodhiṃ paryeṣate - iyataḥ kalpān saṃnatsyāmi,",
    "1132:190": "iyataḥ kalpān saṃnatsyāmīti |",
    "1132:191": "api tu khalvacintyameva saṃnāhaṃ saṃnahyati |",
    "1132:192": "yāvatī pūrvā koṭiḥ saṃsārasya,",
    "1132:193": "yadyetāvadekaṃ rātriṃdivaṃ bhavet,",
    "1132:194": "evaṃrūpai rātriṃdivaiḥ pañcadaśadaivasikena pakṣeṇa triṃśaddaivasikena māsena dvādaśamāsikena saṃvatsareṇa anayā varṣagaṇanayā yāvadvarṣaśatasahastreṇa ekaṃ bodhicittamutpādayeyam,",
    "1132:195": "ekaṃ ca tathāgatamarhantaṃ samyaksaṃbuddhaṃ paśyeyam |",
    "1132:196": "anena praveśena anayā gaṇanayā gaṅgānadīvālukāsamaiścittotpādaistathāgatadarśanaiśca ekaikasyāpi sattvasya cittacaritaṃ jānīyām |",
    "1132:197": "anenaiva praveśena anayā gaṇanayā sarvasattvānāṃ tāvadbhiścittotpādaistathāgatadarśanaiḥ svacittacaritāni prajānīyām |",
    "1132:198": "ityanavalīnaḥ saṃnāho'yaṃ bodhisattvasya akṣayaḥ saṃnāhaḥ |",
    "1132:199": "evaṃ dānādiṣu bodhipākṣikamahāpuruṣalakṣaṇeṣu ca nayaḥ ||",
    "1132:200": "āryaratnameghe'pyuktam- na bodhisattvaḥ sattvakhaṭuṅkatāṃ sattvadurdāntatāṃ jñātvā- alamebhiḥ sattvairevaṃ khaṭuṅkairevaṃ durdāntairiti tatonidānaṃ parikhinnaḥ parāpṛṣṭhībhūtaḥ pariśuddhāyāṃ lokadhātau praṇidhānaṃ karoti |",
    "1132:201": "yatredṛśānāṃ sattvānāṃ nāmāpi na śṛṇuyāt |",
    "1132:202": "na ca sattvārthavaimukhyasya bodhisattvapariśuddhāyāṃ lokadhātāvupapattirbhavati |",
    "1132:203": "tatra prājño bodhisattva evaṃ cittamutpādayati- tasmātsatvadhātorye sattvāḥ syuḥ pratyavarā andhajaḍaeḍamūkajātīyāḥ aparinirvāṇadharmakāḥ kṛtsnāḥ sattvadhātau na cikitsitāḥ ,",
    "1132:204": "sarvabuddhaiḥ sarvabodhisattvaiśca pratyākhyātāḥ,",
    "1132:205": "teṣāṃ madīye buddhakṣetre saṃnipātaḥ syāt |",
    "1132:206": "tānahaṃ sarvān bodhimaṇḍe niṣīdya anuttarāṃ samyaksaṃbodhimabhisaṃbodhayeyam |",
    "1132:207": "evaṃ hi bodhisattvasya cintayataścittotpāde cittotpāde sarvamārabhavanāni prakampante |",
    "1132:208": "sarvabuddhāścāsya varṇavādino bhavantīti ||",
    "1132:209": "evaṃ tāvatpuṇyavṛddhikāmena āśayo dṛḍhīkartavyaḥ |",
    "1132:210": "āśayadṛḍhīkaraṇārthamadhunocyate-",
    "1132:211": "kiṃ punaranena dṛḍhīkṛteneti vimarṣanirāsāya dharmasaṃgītisūtre gaditam- āśaye samyag bhagavan buddhadharmāṇāṃ mūlam |",
    "1132:212": "yasya punarāśayo nāsti,",
    "1132:213": "sarve buddhadharmāstasya dūre |",
    "1132:214": "āśayasaṃpannasya punarbhagavan yadi buddhā na bhavanti,",
    "1132:215": "gaganatalāddharmaśabdo niścarati kuḍayavṛkṣebhyaśca |",
    "1132:216": "āśayaśuddhasya bodhisattvasya svamanojalpādeva sarvāvavādānuśāsanyo niścaranti |",
    "1132:217": "tasmātarhi bhagavan bodhisattvenāśayasaṃpannena bhavitavyam |",
    "1132:218": "tadyathā bhagavan yasya pādau tasya gamanam,",
    "1132:219": "evaṃ bhagavan yasyāśayastasya buddhadharmāḥ |",
    "1132:220": "tadyathā bhagavan yasyottamaṅgaṃ tasya jīvitam,",
    "1132:221": "evameva bhagavan yasyāśayastasya buddhabodhiḥ |",
    "1132:222": "tadyathā bhagavan yasya jīvitaṃ tasya lābhaḥ |",
    "1132:223": "evameva bhagavan yasyāśayastasya buddhatvalābhaḥ |",
    "1132:224": "tadyathā bhagavan satītvenāgnirjvalati asatītvena na jvalati,",
    "1132:225": "evameva bhagavan āśaye sati bodhisattvasya sarvabuddhadharmā jvalanti,",
    "1132:226": "asatyāśaye na jvalanti |",
    "1132:227": "tadyathā bhagavan satsvabhramegheṣu varṣaṃ varṣati,",
    "1132:228": "asatsu na varṣati,",
    "1132:229": "evameva bhagavannāśaye sati buddhadharmāḥ pravartante |",
    "1132:230": "tadyathā bhagavan yasya vṛkṣasya mūlaṃ vipannaṃ tasya puṣpaphalāni na bhūyaḥ prarohanti,",
    "1132:231": "evameva bhagavan yasyāśayo vipannastasya sarve kuśalā dharmā na bhūyaḥ saṃbhavanti |",
    "1132:232": "tasmāttarhi bhagavan bodhisattvena buddhabodhyarthikena svāśayaḥ sūdṛhītaḥ svārakṣitaḥ suśodhitaḥ svadhiṣṭhitaḥ kartavyaḥ | iti ||",
    "1132:233": "ko'yamāśayo nāma?",
    "1132:234": "āryākṣayamatisūtre'bhihitaḥ- sa khalu punarāśayo'kṛtrimaḥ akṛtakatvāt |",
    "1132:235": "akṛtako niḥsādhyatvāt |",
    "1132:236": "niḥsādhyaḥ suviditatvāt |",
    "1132:237": "suvidito nirmāyatvāt |",
    "1132:238": "nirmāyaḥ śuddhatvāt |",
    "1132:239": "śuddhaḥ ṛjukatvāt |",
    "1132:240": "ṛjukaḥ akuṭilatvāt |",
    "1132:241": "akuṭilaḥ spaṣṭatvāt |",
    "1132:242": "spaṣṭaḥ avipamatvāt |",
    "1132:243": "aviṣamaḥ sāratvāt |",
    "1132:244": "sāraḥ amedyatvāt |",
    "1132:245": "amedyo dṛḍhatvāt |",
    "1132:246": "dṛḍho'calitatvāt |",
    "1132:247": "acalitaḥ aniścitatvādityādi |",
    "1132:248": "ayameva ca adhikādhikaguṇādhigamapravṛtto'dhyāśaya ityucyate ||",
    "1132:249": "yathā atraivoktam- uttaraṇādhyāśayo viśeṣagamanatayā ityādi ||",
    "1132:250": "api ca adhyāśaya ucyate- saumyatā bhūteṣu |",
    "1132:251": "maitratā satveṣu |",
    "1132:252": "hitacittatā āryeṣu |",
    "1132:253": "kāruṇyamanāryeṣu |",
    "1132:254": "gauravaṃ guruṣu |",
    "1132:255": "trāṇatāgauravaṃ guruṣu |",
    "1132:256": "trāṇatā atrāṇeṣu |",
    "1132:257": "śaraṇatā aśaraṇeṣu |",
    "1132:258": "dvīpatā advīpeṣu |",
    "1132:259": "parāyaṇatā aparāyaṇeṣu |",
    "1132:260": "sahāyatā asahāyeṣu |",
    "1132:261": "ṛjutā kuṭileṣu |",
    "1132:262": "spaṣṭatā khaṭuṅkeṣu |",
    "1132:263": "aśaṭhatā śaṭheṣu |",
    "1132:264": "amāyā āgahanacariteṣu |",
    "1132:265": "kṛtajñatā akṛtajñeṣu |",
    "1132:266": "kṛtaveditā drohiṣu |",
    "1132:267": "upakāritā anupakāriṣu |",
    "1132:268": "satyatā abhūtagateṣu |",
    "1132:269": "nirmānatā astrabdheṣu |",
    "1132:270": "aninditā suanindanākṛteṣu |",
    "1132:271": "anārocanatā paraskhaliteṣu |",
    "1132:272": "ārakṣaṇatā vipratipanneṣu |",
    "1132:273": "adoṣadarśanatā sarvopāyakauśalyacaryāsu |",
    "1132:274": "śuśrūṣaṇatā sarvadakṣiṇīyeṣu |",
    "1132:275": "pradakṣiṇagrāhitā anuśāsanīṣu | ityādi ||",
    "1132:276": "tadevaṃ vyavasāyāśayau dṛḍhīkṛtya kāruṇyaṃ puraskṛtya-",
    "1132:277": "yateta śubhavṛddhaye |",
    "1132:278": "yathoktamāryadharmasaṃgītisūtre- atha khalvavalokiteśvaro bodhisattvo mahāsattvo bhagavantametadavocat- na bhagavan bodhisattvena atibahuṣu dharmeṣu śikṣitavyam |",
    "1132:279": "eko dharmo bhagavan bodhisattvena svārādhitaḥ supratividdhaḥ kartavyaḥ |",
    "1132:280": "tasya sarvabuddhadharmāḥ karatalagatā bhavanti |",
    "1132:281": "katama ekadharmaḥ?",
    "1132:282": "yaduta mahākaruṇā |",
    "1132:283": "mahākaruṇayā bhagavan bodhisattvānāṃ sarvabuddhadharmāḥ karatalagatā bhavanti |",
    "1132:284": "tadyathā bhagavan yena rājñaścakravartinaścakraratnaṃ gacchati tena sarvo balakāyo gacchati,",
    "1132:285": "evameva bhagavan yena bodhisattvasya mahākaruṇā gacchati ,",
    "1132:286": "tena sarve buddhadharmā gacchanti |",
    "1132:287": "tadyathā bhagavan āditye udite sattvāḥ karmakriyāsu pracurā bhavanti,",
    "1132:288": "evameva bhagavan mahākaruṇā yatroditā bhavati,",
    "1132:289": "tatrānyabodhikarā dharmāḥ kriyāsu pracurā bhavanti |",
    "1132:290": "tadyathā bhagavan sarveṣāmindriyāṇāṃ manasādhiṣṭhitānāṃ svasvaviṣaye grahaṇaprācuryaṃ bhavati,",
    "1132:291": "evameva bhagavan mahākaruṇādhiṣṭhitānāmanyeṣāṃ bodhikarāṇāṃ dharmāṇāṃ svasmin svasmin karaṇīye prācuryaṃ bhavati |",
    "1132:292": "tadyathā bhagavan jīvitendriye sati anyeṣāmindriyāṇāṃ pravṛttirbhavati,",
    "1132:293": "evameva bhagavan mahākaruṇāyāṃ satyāmanyeṣāṃ bodhikarāṇāṃ dharmāṇāṃ pravṛttirbhavatīti ||",
    "1132:294": "āryākṣayamatisūtre'pyāha- tadyathāpi nāma bhadanta śāradvatīputra puruṣasya jīvitendriyasya āśvāsāḥ praśvāsāḥ pūrvagamāḥ,",
    "1132:295": "evameva bhadanta śāradvatīputra bodhisattvasya mahāyānasamudāgatasya mahākaruṇā pūrvaṃgamā ||",
    "1132:296": "pe ||",
    "1132:297": "syādyathāpi nāma śreṣṭhino vā gṛhapatervā evaputrake guṇavati majjāgataṃ prema,",
    "1132:298": "evameva mahākaruṇāpratilabdhasya bodhisattvasya sarvasattveṣu majjāgataṃ premeti ||",
    "1132:299": "kathameṣā bhāvayitavyā?",
    "1132:300": "svakamanekavidhaṃ pūrvānubhūtamanubhūyamānaṃ vā duḥkhaṃ bhayaṃ ca svātmani atyantamaniṣṭaṃ bhāvayitvā,",
    "1132:301": "priyādiṣu maitrī maitrīvatā bhāvayitavyā,",
    "1132:302": "pratyutpannaduḥkhavyādhiṣu mahāduḥkhasāgarānavadhidīrghasaṃsāravyasanānunīteṣu vā ||",
    "1132:303": "yathoktamāryadaśabhūmakasūtre- tasyaivaṃ bhavati- āścarya yāvadajñānasaṃmūḍhā bateme bālapṛthagjanāḥ,",
    "1132:304": "yeṣāmasaṃkhyeyā ātmabhāvā niruddhā nirudhyante nirotsyante ca |",
    "1132:305": "evaṃ ca kṣīyamāṇāḥ kāyena nirvedamutpādayanti |",
    "1132:306": "bhūyasyā mātrayā duḥkhayantraṃ vivardhayanti |",
    "1132:307": "saṃsārastrotasaśca mahābhayānna nivartante |",
    "1132:308": "skandhālayaṃ ca notsṛjanti |",
    "1132:309": "dhātūragemyaśca na nirvidyante |",
    "1132:310": "nandīrāgāndhāśca nāvabudhyante |",
    "1132:311": "ṣaḍāyatanaśūnyagrāmaṃ ca na vyavalokayanti |",
    "1132:312": "ahaṃkāramamakārābhiniveśānuśayaṃ ca na prajahanti |",
    "1132:313": "mānadṛṣṭiśalyaṃ ca noddharanti |",
    "1132:314": "rāgadveṣamohajālaṃ ca na praśamayanti |",
    "1132:315": "avidyāmohāndhakāraṃ ca na vidhamayanti |",
    "1132:316": "tṛṣṇārṇavaṃ ca nocchoṣayanti |",
    "1132:317": "daśabalasārthavāhaṃ ca na paryeṣante |",
    "1132:318": "mārāśayagahanānugatāśca saṃsārasāgare vividhākuśalavitarkagrāhākule pariplavante |",
    "1132:319": "apratiśaraṇāḥ tathā saṃvegamāpadyante bahūni duḥkhāni pratyunubhavantaḥ,",
    "1132:320": "yadidaṃ jātijarāvyādhimaraṇaśokaparidevaduḥkhadaurmanasyopāyāsān |",
    "1132:321": "hanta ahameṣāṃ sattvānāṃ duḥkhārtānāmanāthānāmatrāṇānāmaśaraṇānāmalayanānāmaparāyaṇānāmandhānāmavidyāṇḍakoṣapaṭalaparyavanaddhānāṃ tamobhibhūtānāmarthāya eko'dvitīyo bhūtvā tathārūpapuṇyajñānasaṃbhāropacayaṃ bibharmi,",
    "1132:322": "yathārūpeṇa puṇyajñānasaṃbhāropacayena saṃbhṛtena ime sarvasattvā atyantaviśuddhimanuprāpnuyuriti ||",
    "1132:323": "tathā atraivāha- saṃsārāṭavīkāntāramārgaprapannā bateme sattvā nirayatiryagyoniyamalokaprapātābhimukhāḥ kudṛṣṭiviṣamajālānuprāptāḥ mohagahanasaṃchannā mithyāmārgavitathaprayātā andhībhūtāḥ pariṇāyakavikalāḥ ||",
    "1132:324": "pe ||",
    "1132:325": "saṃsārastrotānuvāhinaḥ tṛṣṇānadīprapannāḥ mahāvegagrastā avalokanāsamarthāḥ kāmavyāpādavicikitsāvihiṃsāvitarkaprapātānucaritāḥ svakāyadṛṣṭayudakarākṣasagṛhītāḥ kāmagahanāvartānupraviṣṭāḥ nandīrāgamadhyasaṃsaktāḥ asmimānasthalocchannāḥ aparāyaṇāḥ āyatanagrāmānucchalitāḥ kuśalasaṃbhārakavirahitāḥ,",
    "1132:326": "te'smābhirmahākuśalamūlabalenodṛtya nirupadrave arajasi śivasarvajñatāratnadvīpe pratiṣṭhāpayivyāḥ |",
    "1132:327": "ruddhā bateme sattvā bahuduḥkhadaurmanasyopāyāsabahula anunayapratighapriyāpriyavinibandhane saśokaparidevānucārite tṛṣṇānigaḍabandhane māyāśāṭhayāvidyāgahanasaṃchanne traidhātukacārake |",
    "1132:328": "te asmābhiḥ sarvatraidhātukaviveke abhayapure sarvaduḥkhopaśame anāvaraṇanirvāṇe pratiṣṭhāpayitavyā ityādi ||",
    "1132:329": "evamebhiḥ parasparadṛḍhīkṛtairvyavasāyāśayakāruṇyaiḥ puṇyavṛddhimārabheta |",
    "1132:330": "tatra tāvad-",
    "1132:331": "bhadracaryāvidhiḥ kāryā vandanādiḥ sadādarāt |",
    "1132:332": "āryogradattaparipṛcchāyāṃ hi trī rātreḥ trirdivasasya ca śuceḥ śucivastraprāvṛtasya ca triskandhakapravartanamuktam |",
    "1132:333": "tatra trayaḥ skandhāḥ pāpadeśanāpuṇyānumodanābuddhādhyeṣaṇākhyāḥ puṇyarāśitvāt |",
    "1132:334": "tatra vandanā pāpadeśanāyāmantarbhavati |",
    "1132:335": "buddhānnamaskṛtya upāliparipṛcchāyāṃ deśaneti kṛtvā |",
    "1132:336": "yācanamadhyeṣaṇāyāṃ ekārthatvāt |",
    "1132:337": "pūjā tu vibhavābhāvādanityeti noktā |",
    "1132:338": "mānasī vācikī ca sūtrāntaraprasiddhatvānnoktāḥ |",
    "1132:339": "trayāṇāṃ tu vacanātprādhānyaṃ gamyate |",
    "1132:340": "tatra vandanā sarvabuddhānnamasyāmīti ||",
    "1132:341": "āryākṣayamatisūtre tu ātmaparapāpadeśanāpuṇyasaṃbhāre paṭhayete gāthācatuṣṭayena ca yathāgītaiśca stotraiḥ |",
    "1132:342": "āryabhadracaryādigāthābhirvā pūjanā ca ||",
    "1132:343": "āryaratnameghe yathoktam- iha bodhisattvo yānīmāni bhavanti puṣpajātāni vā phalajātāni vā amamānyaparigrahāṇi,",
    "1132:344": "tāni triṣkṛtvā rātrau triṣkṛtvā divase buddhabodhisattvebhyo niryātayati || pe ||",
    "1132:345": "sa yatheme dhūpavṛkṣā vā gandhavṛkṣā vā ratnavṛkṣā vā kalpavṛkṣā vā amamā aparigrahāstānapi triṣkṛtvā rātrau triṣkṛtvā divase buddhabodhisattvebhyo niryātayatīti ||",
    "1132:346": "āryatrisamayarāje'pi- sthalajā ratnaparvatāḥ,",
    "1132:347": "jalajā ratnaparvatāḥ,",
    "1132:348": "sthalajalajāni ratnāni daśadigavasthitāni,",
    "1132:349": "amamānyaparigrahāṇi deyānītyuktam |",
    "1132:350": "anayā ca diśā sarvabhaiṣajyāni sarvarasāyanāni sarvasalilāni anavadyāni apmaṇḍalāni sarvakāñcanamaṇḍalāni |",
    "1132:351": "nivṛtteṣu vā lokadhātuṣu ye paramarasasparśasaṃpannā bhūparpaṭakāḥ,",
    "1132:352": "amṛtalatā,",
    "1132:353": "akṛṣṭoptā vā śālayaḥ,",
    "1132:354": "sarvottarakurudvīpeṣu pariśuddheṣu ca lokadhātuṣu ye ramaṇīyatarāḥ paribhogāḥ ||",
    "1132:355": "yathā ca āryaratnamegha evāha- sa yānīmāni sūtrānteṣu udārodārāṇi tathāgatapūjopasthānāni śṛṇoti,",
    "1132:356": "tānyāśayatastīvreṇādhyāśayena buddhabodhisattvebhyaḥ pariṇāmayatīti ||",
    "1132:357": "tathā- sa vividhāni pūjosthānāni anuvicintayatīti ||",
    "1132:358": "deśanā pūrvoktaiva |",
    "1132:359": "āryākṣayamatisūtre tu ātmaparapāpadeśanā puṇyasaṃbhāre paṭhayate |",
    "1132:360": "anumodanā bhadracaryāgāthayā,",
    "1132:361": "candrapradīpānumodanāparivartena vā |",
    "1132:362": "adhyeṣaṇā bhadracaryayaiva |",
    "1132:363": "pariṇāmanā tu sakalasamāptāryabhadracaryayaiva |",
    "1132:364": "vajradhvajapariṇāmanāṃ vā paśyet ||",
    "1132:365": "athavā daśabhūmakoktāni mahāpraṇidhānāni |",
    "1132:366": "yathāha- yaduta aśeṣaniḥśeṣānavaśeṣasarvabuddhapūjopasthāpanāya sarvākāravaropetamudārādhimuktiviśuddhaṃ dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābuddhotpādasaṃkhyā (prati)",
    "1132:367": "prastrabdhaṃ mahāpūjopasthānāya prathamaṃ mahāpraṇidhānamabhinirharati- yaduta sarvatathāgatabhāṣitadharmanetrīsaṃdhāraṇāya |",
    "1132:368": "sarvabuddhabodhisattvaparigrahāya |",
    "1132:369": "sarvasamyaksaṃbuddhaśāsanaparirakṣaṇāya |",
    "1132:370": "dharmadhātuvipulamākāśadhātuparyavasānamaparāntakoṭīniṣṭhaṃ sarvasaṃkalpasaṃkhyābuddhotpādasaṃkhyāpratiprastrabdhaṃ saddharmaparigrahāya dvitīyaṃ mahāpraṇidhānamabhinirharati yaduta sarvabuddhotpādaniravaśeṣasarvalokadhātuprasareṣu |",
    "1132:371": "tuṣitabhavanavāsamādiṃ kṛtvā cyavanacaṃkramaṇagarbhasthitijanmakumārakrīḍāntaḥ puravāsābhiniṣkramaṇaduṣkaracaryābodhimaṇḍopasaṃkramaṇamāradharṣaṇābhisaṃbodhya dhyeṣaṇamahādharmacakrapravartanamahāparinirvāṇopasaṃkramaṇāya pūjādharmasaṃgrahaprayogapūrvagamaṃ kṛtvā sarvatraikakālavivartanāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābuddhotpādasaṃkhyāpratiprastrabdhaṃ yāvanmahāparinirvāṇopasaṃkramaṇāya tṛtīyaṃ mahāpraṇidhānamabhinirharati |",
    "1132:372": "yaduta sarvabodhisattvacaryāvipulamahadgatāpramāṇāsaṃbhinnasarvapāramitāsusaṃgrahītaḥ |",
    "1132:373": "sarvabhūmipariśodhanaṃ sāṅgopāṅganirhāraṃ yāvatsalakṣaṇavilakṣaṇasaṃvartavivartasarvabodhisattvacaryābhūtayathāvadbhūmipathopadeśapāramitā-",
    "1132:374": "parikarmāvavādānuśāsanyanupradānopastambhacittotpādābhinirhārāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyācaryāsaṃkhyāpratiprastrabdhaṃ cittotpādābhinirhārāya caturthamahāpraṇidhānamabhinirharati |",
    "1132:375": "yaduta niravaśeṣasarvasattvadhāturūpyarūpisaṃjñāsaṃjñinaivasaṃjñinā saṃjñyaṇḍajajarāyujasaṃsvedajaupapādukatraidhātukaparyāpannaṣaṅgatisamavasṛtasarvopapattiparyāpannanāma-rūpasaṃgṛhītāśeṣasarvasattvadhātuparipācanāya sarvabuddhadharmāvatāraṇāya sarvagatisaṃkhyāvyavacchedanāya sarvajñajñānapratiṣṭhāpanāya |",
    "1132:376": "dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyāsattvadhātusaṃkhyāpratiprastrabdhaṃ sarvasattvadhātuparipācanāya pañcamaṃ mahāpraṇidhānamabhinirharati |",
    "1132:377": "yaduta niravaśeṣasarvalokadhātuvipulasaṃkṣiptamahadgatāpramāṇasūkṣmaudārikavyatyastāvamūrdhasamatala-praveśasamavasaraṇānugatendrajālavibhāgadaśadigaśeṣavaimātryapraveśavibhāgajñānānugamapratyakṣatāyai |",
    "1132:378": "dharmadhātuvipulamākāśaparyavasānamaparāntakoṭīniṣṭhaṃ sarvakalpasaṃkhyālokadhātusaṃkhyāpratiprastrabdhaṃ lokadhātuvaimātryāvatāraṇāya ṣaṣṭhaṃ mahāpraṇidhānamabhinirharati |",
    "1132:379": "yaduta sarvakṣetraikakṣetra- ekakṣetra- sarvakṣetraikasamavasaraṇapariśodhanam apramāṇabuddhakṣetraprabhāvyūhālaṃkārapratimaṇḍitaṃ sarvakleśāpanayanapariśuddhipathopetaṃ apramāṇajñānākarasattvaparipūrṇamudārabuddhaviṣayasamavaraṇaṃ yathāśayasarvasattvasaṃdarśanasaṃtoṣaṇāya |",
    "1132:380": "dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābuddhakṣetrasaṃkhyāpratiprastrabdhaṃ sarvabuddhakṣetrapariśodhanāya saptamaṃ mahāpraṇidhānamabhinirharati |",
    "1132:381": "yaduta sarvabodhisattvaikāśayaprayogatāyai niḥsapatnakuśalamūlopacayāya ekārambaṇasarvabodhisattvasamatāyai avirahitasatatasamitabuddhabodhisattvasamavadhānāya yatheṣṭabuddhotpādasaṃdarśanāya svacittotpādatathāgataprabhāvajñānānugamāya acyutānugāminyabhijñālambhāya sarvalokadhātvanuvicaraṇāya sarvaparṣanmaṇḍalapratibhāsaprāptaye sarvopapattisvaśarīrānugamāya acintyamahāyānopetatāyai bodhisattvacaryācaraṇāvyavacchedāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyācaryāsaṃkhyāpratiprastrabdhaṃ mahāyānāvatāraṇāya aṣṭamaṃ mahāpraṇidhānamabhinirharati |",
    "1132:382": "yadutāvivartyacakrasamārūḍhabodhisattvacaryācaraṇāya amoghakāyavāṅyanaskarmaṇe sahadarśananiyatasarvabuddhadharmapratilambhāya sahaghoṣodāhārajñānānugamāya sahaprasādakleśavivartanāya mahābhaiṣajyarājopamāśrayapratilambhāya cintāmaṇivatkāyapratilambhāya sarvabodhisattvacaryācaraṇāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyācaryāsaṃkhyāpratiprastrabdham amoghaghoṣatāyai navamaṃ mahāpraṇidhānamabhinirharati |",
    "1132:383": "yaduta sarvalokadhātuṣvanuttarasamyaksaṃbodhyabhisaṃbodhanayaekabālapathāvyativṛttasarvabālapṛthagjanajanmopa-pattyabhiniṣkramaṇavikurvaṇabodhi maṇḍadharmacakrapravartanamahāparinirvāṇopadarśanāya mahābuddhaviṣayaprabhāvajñānānugamāya sarvasattvadhātuyathāśayabuddhotpādakṣaṇakṣaṇāvabodhapraśamaprāpaṇasaṃdarśanāya ekābhisaṃbodhisarvadharmadhātunirmāṇaspharaṇāya ekaghoṣodāhārasarvasattvacittāśayasaṃtoṣaṇāya mahāparinirvāṇopadarśanacaryābalāvyupacchedāya mahājñānabhūmisarvadharmavyutthāpanasaṃdarśanāya dharmajñānarddhimāyābhijñāsarvalokadhātuspharaṇāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābhisaṃbodhisaṃkhyāpratiprastrabdhaṃ mahāyānābhinirhārāya daśamaṃ mahāpraṇidhānamabhinirharatīti ||",
    "1132:384": "etacca bhāvayan sarvatra pariṇāmayāmīti yojyam |",
    "1132:385": "āryāvalokiteśvaravimokṣe ca yaduktaṃ tadapyevaṃ yojyam |",
    "1132:386": "etatkuśalamūlaṃ sarvasattvaprapātabhayavigamāya pariṇāmayāmi |",
    "1132:387": "sarvasattvānasāṃtānikabhayapraśamanāya sarvasattvasaṃmohabhayavinivartanāya pariṇāmayāmi |",
    "1132:388": "sarvasattvabandhanabhayasamucchedāya sarvasattvajīvitoparodhopakramabhayavyāvartanāya sarvasattvopakaraṇavaikalyabhayāpanayanāya sarvasattvājīvikābhayavyupaśamanāya sarvasattvāślokabhayasamatikramaṇāya pariṇāmayāmi |",
    "1132:389": "sarvasattvasāṃsārikabhayopaśamanāya sarvasattvaparṣacchāradyabhayavigamāya sarvasattvamaraṇabhayavyatikramāya sarvasattvadurgatibhayavinivartanāya sarvasattvatamondhakāraviṣamagatyapratyudāvartanāvabhāsakaraṇāya pariṇāmayāmi |",
    "1132:390": "sarvasattvānāṃ visabhāgasamavadhānabhayātyantavigamāya sarvasattvapriyaviprayogabhayanirodhāya sarvasattvāpriyasaṃvāsabhayāpanayanāya sarvasattvakāyaparipīḍābhayavisaṃyogāya sarvasattvacittaparipīḍanabhayanirmokṣaṇāya sarvasattvaduḥkhadaurmanasyopāyāsasamatikramaṇāya pariṇāmayāmīti ||",
    "1132:391": "saṃkṣepataḥ punariyamanuttarā pariṇāmanā yeyamāryabhadracaryāgāthāyām-",
    "1132:392": "mañjuśirī yatha jānati śūraḥ so ca samantatabhadra tathaiva |",
    "1132:393": "teṣu ahaṃ anuśikṣayamāṇo nāmayamī kuśalaṃ imu sarvam ||",
    "1132:394": "sarvatriyadhvagatebhi jinebhiryā pariṇāmana varṇita agrā |",
    "1132:395": "tāya ahaṃ kuśalaṃ imu sarva nāmayamī varabhadracarīye || iti ||",
    "1132:396": "|| iti śikṣāsamuccaye bhadracaryāvidhiḥ ṣoḍaśamaḥ paricchedaḥ samāptaḥ ||"
}