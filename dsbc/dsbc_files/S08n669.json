{
  "S08n669:0": "atha pañcatriṃśaḥ paṭalavisaraḥ |",
  "S08n669:1": "atha khalu bhagavāṃ śākyamuniḥ punarapi śuddhāvāsabhavanamavalokya tathāgatamahāmudrākośasañcodanī nāma samādhiṃ samāpadyate sma |",
  "S08n669:2": "samanantarasamāpannasya bhagavataḥ śākyamune ūrṇākośānmahāraśmirniścacāra |",
  "S08n669:3": "anekaraśmikoṭīnayutaśatasahasrasaṅkhyeyaparivārāḥ sā raśmijālā anekāṃ buddhakṣetrānavabhāsayitvā sarvabuddhāṃ sañcodya punarapi bhagavataḥ śākyamuneḥ ūrṇākośe'ntarhitā ||",
  "S08n669:4": "samanantarasañcoditāśca sarve buddhā bhagavantaḥ gaganasvabhāvāṃ samādhiṃ samāpadya śuddhāvāsopari gaganatale pratyaṣṭhāt ||",
  "S08n669:5": "atha bhagavāṃ śākyamuniḥ sarvabuddhānabhyarcya mañjuśriyaṃ kumārabhūtamāmantrayate sma |",
  "S08n669:6": "śṛṇu mañjuśrī ! mudrākośapaṭalavidhānaṃ bhaviṣyasarvabuddhairadhiṣṭhitam ||",
  "S08n669:7": "atha mañjuśrīḥ kumārabhūto bhagavataścaraṇayornipatya sarvabuddhāṃ praṇamya bhagavantaṃ śākyamuniṃ tathāgatametadavocat |",
  "S08n669:8": "tat sādhu bhagavāṃ nirdiśatu sarvatathāgatamudrākośapaṭalaṃ paramaguhyatamaṃ yasyedānīṃ kālaṃ manyase tad bhaviṣyati |",
  "S08n669:9": "bahujanahitāya bahujanasukhāya lokānukampāyai mahato janakāyasyārtthāya hitāya sukhāya devānāṃ ca manuṣyāṇāṃ ca sarvasattvānāṃ sukhodayaṃ bhaviṣyati sukhavipākam ||",
  "S08n669:10": "atha bhagavāṃ śākyamuniḥ adhyeṣato bhagavatā mañjuśriyā kumārabhūtena sarvabuddhānavalokya sarvasattvāṃ samanvāhṛtya sarvabodhisattvāṃ samprahṛṣya sarvapratyekabuddhāryaśrāvakāṃ samprasāntya sarvamantramantrārtthodyuktamānasāṃ samudyujya sarvaduṣṭāṃ nivārya sarvabhītāṃ samāśvāsya sarvavyasanasthāṃ kṣeme śive nirvāṇe pratiṣṭhāpya sarvaduḥkhitānāṃ sukhārtthāya mudrāpaṭalavidhānaṃ bhāṣate sma ||",
  "S08n669:11": "śṛṇu kumāra ! mañjuśrī ! vakṣye'haṃ paṭalamudritām |",
  "S08n669:12": "ādau pañcaśikhā bhavati mahāmudrā tu sā matā ||",
  "S08n669:13": "triśikhaṃ dvitīyaṃ vindyā tṛtīyaṃ ekacīrakam |",
  "S08n669:14": "caturthaṃ utpalamityāhuḥ sambuddhāḥ dvipadottamāḥ ||",
  "S08n669:15": "pañcamaḥ svastiko dṛṣṭaḥ ṣaṣṭho dhvaja ucyate |",
  "S08n669:16": "saptamaṃ pūrṇamityāhuḥ mantrajñānasuśobhanāḥ ||",
  "S08n669:17": "aṣṭamaṃ yaṣṭinirdiṣṭā lokanāthairjitāribhiḥ |",
  "S08n669:18": "navamaṃ chatranirdiṣṭaṃ daśamaṃ śaktirucyate ||",
  "S08n669:19": "ekādaśaṃ tu sambuddhā sampuṭaṃ tu samādiśet |",
  "S08n669:20": "dvādaśaṃ pharamityukto trayodaśaṃ tu gadastathā ||",
  "S08n669:21": "caturdaśaṃ khaḍganirdiṣṭā ghaṭā pañcādaśastathā |",
  "S08n669:22": "ṣoḍaśaḥ pāśamityuktaḥ aṅkuśaḥ saptadaśaḥ smṛtaḥ ||",
  "S08n669:23": "aṣṭādaśaṃ bhadrapīṭhaṃ tu ūnaviṃśatipīṭhakam |",
  "S08n669:24": "viṃśanmayūrāsanaḥ prokto ekaviṃśastu paṭṭiśam ||",
  "S08n669:25": "ekaliṅga dviviṃśaṃ tu dviliṅgo viṃśasatrikam |",
  "S08n669:26": "caturviṃśastathā mālā pañcaviṃśa dhanustathā ||",
  "S08n669:27": "viṃśatṣaṣṭādhikaṃ proktaṃ nārāce tu prakalpitā |",
  "S08n669:28": "saptāviṃśatimityāhuḥ samaliṅge pravarttitā ||",
  "S08n669:29": "aṣṭāviṃśastathā śūlaḥ ūnatriṃśaśca mudgaraḥ |",
  "S08n669:30": "tomaraṃ triṃśamityāhuḥ ekatriṃśaṃ tu dakṣiṇam ||",
  "S08n669:31": "dvātriṃśat tathā vaktraḥ trayastriṃśat paṭamucyate |",
  "S08n669:32": "catustriṃśastathā kumbhaḥ pañcatriṃśe tu khakharam ||",
  "S08n669:33": "kalaśaṃ ṣaṭtriṃśatiḥ prokto saptatriṃśe tu mauśalam |",
  "S08n669:34": "aṣṭatriṃśe tu paryaṅkaḥ ūnacatvāriṃśat paṭaham ||",
  "S08n669:35": "catvāriṃśatimityāhuḥ dharmaśaṅkhamudāhṛtam |",
  "S08n669:36": "catvāriṃśaṃ sa ekaṃ ca śaṅkalā parikīrtitā ||",
  "S08n669:37": "dvitīyā bahumatā proktā tṛtīyā samanorathā |",
  "S08n669:38": "caturtthī jananī dṛṣṭā prajñāpāramitā mitā ||",
  "S08n669:39": "pañcamaṃ pātramityāhuḥ sambuddhā dvipadottamāḥ |",
  "S08n669:40": "toraṇaṃ ṣaṣṭhamityuktaḥ saptamaṃ tu sutoraṇam ||",
  "S08n669:41": "aṣṭamaṃ ghoṣanirdiṣṭaḥ japaśabdo navamaḥ punaḥ |",
  "S08n669:42": "pañcāśad bherimityuktā dharmabheriṃ tu sādhikā ||",
  "S08n669:43": "dvipañcāśad gajamityāhuḥ varahastatrikastathā |",
  "S08n669:44": "catuḥpañcāśamiti jñeyaṃ mudrā tadgatacāriṇī ||",
  "S08n669:45": "pañcamaṃ ketumityāhuḥ ṣaṣṭhaṃ cāśaśarastathā |",
  "S08n669:46": "saptamaṃ paraśunirdiṣṭaṃ aṣṭamaṃ lokapūjitā ||",
  "S08n669:47": "ūnaṣaṣṭistathā jñeyā bhiṇḍipālaṃ samāsataḥ |",
  "S08n669:48": "ṣaṣṭiścaiva bhavedyuktā lāṅgalaṃ tu samāsataḥ ||",
  "S08n669:49": "ekapaṣṭistataḥ padmaḥ dviṣaṣṭiḥ vajramucyate |",
  "S08n669:50": "triṣaṣṭiḥ kathitaṃ loke dharmacakraṃ pravarttitam ||",
  "S08n669:51": "catuḥṣaṣṭistathā jñeyaḥ puṇḍarīkaṃ samāsataḥ |",
  "S08n669:52": "pañcaṣaṣṭistathā vindyād varadaṃ mudramuttamam ||",
  "S08n669:53": "ṣaṭṣaṣṭi tathā vadhvā vajramudrā tu kīrttitā |",
  "S08n669:54": "saptaṣaṣṭistathā loke kuntamāhurmanīṣiṇaḥ ||",
  "S08n669:55": "aṣṭaṣaṣṭistathā kuryād vajramaṇḍalamudāhṛtam |",
  "S08n669:56": "ūnasaptatimevaṃ syāt śataghneti prakīrtitā ||",
  "S08n669:57": "tataḥ saptatikaṃ vindyānnādāmudraṃ samāsataḥ |",
  "S08n669:58": "ekasaptatimityāhurvimānaṃ mudravaraṃ śubham ||",
  "S08n669:59": "dvisaptatyā samāsena syandanaṃ sa ihocyate |",
  "S08n669:60": "śayanaṃ lokanāthānāṃ trisaptānyā samāsataḥ ||",
  "S08n669:61": "pañcasaptatirākhyātaścatuḥsaptatikastathā |",
  "S08n669:62": "ardhacandraṃ ca vīṇā ca ubhau mudrāvudāhṛtau ||",
  "S08n669:63": "ṣaṭsaptatimaṃ loke mudrā padmālayā bhavet |",
  "S08n669:64": "saptasaptatimaḥ śreṣṭhaḥ mudrā kuvalayodbhavā ||",
  "S08n669:65": "aṣṭasaptatimaṃ mudrā namaskāreti udāhṛtā |",
  "S08n669:66": "navamaṃ navatisaṅkhyā tu ubhau mudrau śubhottamau ||",
  "S08n669:67": "sampuṭaṃ yamalamudrā ca saṅkhyā navatimaṃ bhavet |",
  "S08n669:68": "ekanavatimityāhuḥ puṣpamudrā udāhṛtāḥ ||",
  "S08n669:69": "dvitīyā valayamudrā tu tṛtīyā dhūpayet sadā |",
  "S08n669:70": "caturtthā gandhamudrā tu pañcamī dīpanā smṛtā ||",
  "S08n669:71": "ṣaṣṭhyā sādhanaṃ vindyāt saptamyā āsane smṛtā |",
  "S08n669:72": "aṣṭamamāhvānanaṃ proktaṃ navamaṃ tu visarjanam ||",
  "S08n669:73": "śatapūrṇastathā vindyāt mudrāṃ sarvakarmikām |",
  "S08n669:74": "sādhikaṃ śatamityāhurmahāmudrā iti smṛtāḥ ||",
  "S08n669:75": "uṣṇīṣaṃ lokanāthānāṃ cakravarti sadā guroḥ |",
  "S08n669:76": "taṃ mudraṃ prathamataḥ proktā dvitīyā sitamudbhavā ||",
  "S08n669:77": "tṛtīyā mūlamudrā tu mañjughoṣasya dṛśyate |",
  "S08n669:78": "caturtthī dharmakośasthā dharmamudreti lakṣyate ||",
  "S08n669:79": "pañcamī saṅghamityāhurmahāmudrāpi sā bhavet |",
  "S08n669:80": "ṣaṣṭhī tu bhūtaśamanī pratyekārhamudbhavā ||",
  "S08n669:81": "saptamī bodhisattvānāṃ daśamī tu praveśinām |",
  "S08n669:82": "mudrā padmamāleti mahāmudrāṃ tu tāṃ viduḥ ||",
  "S08n669:83": "varadā sarvamudrāṇāṃ mantrāṇāṃ ca salaukikām |",
  "S08n669:84": "mahāprabhāvāṃ mahāśreṣṭhāṃ jyeṣṭhāṃ trailokyapūjitām ||",
  "S08n669:85": "aṣṭamīṃ samprayuñjīta mudrā tribhuvanālayām |",
  "S08n669:86": "mudrāṇāṃ kathitā saṅkhayā asmiṃ tantre mahodbhavā ||",
  "S08n669:87": "śatameka tathā cāṣṭaṃ saṅkhyāmudreṣu kalpitā |",
  "S08n669:88": "etatpramāṇaṃ tu sambuddhaiḥ purā gītaṃ mahītale ||",
  "S08n669:89": "nirnaṣṭe śāsane śāstuḥ pracariṣyati dehinām |",
  "S08n669:90": "ādau tāvat kare nyastamubhayāgrāṃ kare sthitau ||",
  "S08n669:91": "anyonyāṅgulimāveṣṭya sanmiśrāṃ ca punastataḥ |",
  "S08n669:92": "ubhau karau samāyuktau pañcacūlāsucihnitau ||",
  "S08n669:93": "viparyastastatasteṣāmaṅgulīnāṃ tu agrataḥ |",
  "S08n669:94": "mudrā pañcaśikhā jñeyā pañcacīrakameva tu ||",
  "S08n669:95": "mahāmudreti vikhyātā bodhisattvaśirastathā |",
  "S08n669:96": "mahāprabhāvo mudro'yaṃ prayuktaḥ sarvakarmikaḥ ||",
  "S08n669:97": "mañjuśriyasya mantreṇa hṛdayairvāpi yojayet |",
  "S08n669:98": "keśinyā caiva mantreṇa mūlamantreṇa vā sadā ||",
  "S08n669:99": "yojayed vidhidṛṣṭena sarvamantreṣu vā punaḥ |",
  "S08n669:100": "kuryāt sarvāṇi karmāṇi avandhyedaṃ vacanaṃ muneḥ ||",
  "S08n669:101": "tathaiva hastau vinyastau kuryāt tatkarasampuṭam |",
  "S08n669:102": "tatraiva triśikhaṃ kuryādaṅgulībhirvimiśritaiḥ ||",
  "S08n669:103": "ubhau hastau tu yadāṅguṣṭhau śūnyākārau tu niśritau |",
  "S08n669:104": "madhyamānāmikaṃ caiva viparītākāraveṇikau ||",
  "S08n669:105": "etat tat triśikhaṃ jñeyaṃ tricīrākāra iti punaḥ |",
  "S08n669:106": "eṣā mudrā mahāmudrā mañjughoṣasya dhīmataḥ ||",
  "S08n669:107": "kuryāt sarvāṇi karmāṇi vidhidṛṣṭāni yāni vai |",
  "S08n669:108": "mañjuśriyasya ye mantrāsteṣu sarveṣu yojayet ||",
  "S08n669:109": "kṣipraṃ sādhayate hyarthāṃ jāpibhirjanmanīṣitam |",
  "S08n669:110": "tadeva hastau vinyastau kuryādekaśikhaṃ tathā ||",
  "S08n669:111": "madhyamāṅgulisaṃśliṣṭau bhavedekaśikhā dhruvam |",
  "S08n669:112": "eṣā mudrā mahāmudrā sambuddhaistu prakāśitā ||",
  "S08n669:113": "mantrā kumārasanyastā ye cānye'pi salaukikā |",
  "S08n669:114": "siddhyante'nena yuktāstu kṣiprakarmaprasādhikā ||",
  "S08n669:115": "anena sādhyāstathā mantrā uttamā jinabhāṣitā |",
  "S08n669:116": "kṣipraṃ sādhayate hyarthāṃ vidhidṛṣṭena karmaṇā ||",
  "S08n669:117": "tadeva karasaṃyuktau vinyastaṃ aṅgulīcitam |",
  "S08n669:118": "ubhau tarjanya saṅkocya sūcyādañjalisādṛśam ||",
  "S08n669:119": "vinyastāṅguṣṭhayugale madhyāṅgulyau prasāritau |",
  "S08n669:120": "anāmikāṃ veṣṭayitvā tu utpaleti udāhṛtam ||",
  "S08n669:121": "eṣā bodhisattvasya mūlamantreti lakṣyate |",
  "S08n669:122": "tadeva sarvaṃ yat karma nirdiṣṭaṃ pañcacīrake ||",
  "S08n669:123": "sarvaṃ tat kuryāt kṣipraṃ utpalena tu sādhayet |",
  "S08n669:124": "eṣā varadā mudrā kṣiprabhogaprasādhakā ||",
  "S08n669:125": "saṃyuktā mūlamantreṇa kṣipramarthakaro bhavet |",
  "S08n669:126": "ubhau karau tathā yuktau kuryāduttānakau sadā ||",
  "S08n669:127": "tadeva sampuṭaṃ kṛtvādaṅgulībhiḥ samantataḥ |",
  "S08n669:128": "vinyastaṃ śobhanākāraṃ svastikākārasambhavam ||",
  "S08n669:129": "madhyamāṅgulimadhye tu kanyasī tu samā bhavet |",
  "S08n669:130": "aṅguṣṭhayugalavinyastaṃ mudrā svastikamucyate ||",
  "S08n669:131": "eṣā sarvārthakarī mudrā śāntikarme prayujyate |",
  "S08n669:132": "hṛdayaiḥ ṣaḍakṣarairyuktā sarvakarmāṃ karoti vai ||",
  "S08n669:133": "tadeva hastau sammiśra anyonyāṅgulimiśritam |",
  "S08n669:134": "pūrṇamudreti mityāhurgatijñānaviśeṣagāḥ ||",
  "S08n669:135": "ākośādañjaliṃ kṛtvā viralaṃ ca samantataḥ |",
  "S08n669:136": "pūrṇamudreti sambuddhāḥ kathayāmāsa jāpinām ||",
  "S08n669:137": "eṣā sarvaśamanī duḥkhadāridraduḥkhitām |",
  "S08n669:138": "dhanāḍhyaṃ kurute kṣipraṃ mūlamantrasacoditā ||",
  "S08n669:139": "aparaṃ mudramityāhuḥ lokajñānasuceṣṭitāḥ |",
  "S08n669:140": "ubhau hastau tathā kṛtvā vāmatarjanimāśritam ||",
  "S08n669:141": "dakṣiṇaṃ tu karaṃ kṛtvā tasya maṅgulitasthitam |",
  "S08n669:142": "tarjanyā madhyamā caiva visṛte dhvajamucyate ||",
  "S08n669:143": "dhvajamudrā iti khyātā ucchritā śakradhāraṇī |",
  "S08n669:144": "anayā mudrayā kuryād balihomādikaṃ kramam ||",
  "S08n669:145": "sarvakarmakarā hyeṣā mūlamantrapracoditā |",
  "S08n669:146": "tadeva hastau vinyastau aṅgulīkārasampuṭau ||",
  "S08n669:147": "sampuṭā sā bhavenmudrā sarvavighnapranāśanī |",
  "S08n669:148": "krameṇa kurute karma mantrajñānasamoditā ||",
  "S08n669:149": "vidhidṛṣṭena mantrā vai kṣipramarthaprasādhikā |",
  "S08n669:150": "mantrairmañjughoṣasya hṛdayasthānasamudbhavaiḥ ||",
  "S08n669:151": "saṃyuktā kurute karmāṃ aśeṣāṃ lokacihnitām |",
  "S08n669:152": "tadeva hastau vinyastau vāmahastaupari sthitam ||",
  "S08n669:153": "dakṣiṇaṃ tarjanīṃ gṛhya vāmaṃ tarjanimucchritā |",
  "S08n669:154": "eṣā yaṣṭiriti khyātā mudrā śakranivāraṇī ||",
  "S08n669:155": "sarvāṃ samayate vighnāṃ dāruṇānatibhairavām |",
  "S08n669:156": "sarvaduṣṭavadhārthāya nirdiṣṭā mantrajāpinām ||",
  "S08n669:157": "mūlamantrasamopetā kṣipramarthakarā bhavet |",
  "S08n669:158": "tadeva hastaṃ vinyastaṃ yaṣṭyākārasamucchritam ||",
  "S08n669:159": "dakṣiṇaṃ tu karaṃ kṛtvā visṛtaṃ chatramucyate |",
  "S08n669:160": "anena mudrayā kuryādātmarakṣaṃ tu mūrddhitaḥ ||",
  "S08n669:161": "sarvamantraistu kurvīta karma rakṣābhidhāyakam |",
  "S08n669:162": "śatrūṇāṃ chādayed vaktraṃ stambhayedvā manīṣitam ||",
  "S08n669:163": "yathābhirucitāṃ duṣṭāṃ kārayedvā samānuṣām |",
  "S08n669:164": "naśyante sarvavighnā vai dṛṣṭvā mudrāṃ sacchatrakām |",
  "S08n669:165": "tadeva hastau kurvīta vinyastākāraśobhanam |",
  "S08n669:166": "aṅguṣṭhāgrayuktaṃ tu madhyamāṅgulisāritam ||",
  "S08n669:167": "anāmikākuñcitāgraṃ tu madhyaparve tu madhyamam |",
  "S08n669:168": "tadeva śaktinirdiṣṭā sarvaduṣṭanivāraṇī ||",
  "S08n669:169": "kathitā lokanāthaistu rakṣā sagrahanāśanī |",
  "S08n669:170": "vinyastā krodharājena yamāntena tu roṣiṇā ||",
  "S08n669:171": "kuryāt kṣiprataraṃ loke dāruṇaṃ pāpamudbhavam |",
  "S08n669:172": "prāṇoparodhinaṃ karma sarvabuddhaistu varjitam ||",
  "S08n669:173": "na kuryāt karmamevaṃ tu niṣiddhaṃ lokamuttamaiḥ |",
  "S08n669:174": "ataḥ sarvagatairmantraiḥ yojayecchaktimuttamam ||",
  "S08n669:175": "laukikā ye ca mantrā vai tathaiva jinabhāṣitā |",
  "S08n669:176": "tāṃ prayuñjīta mudre'smiṃ śaktinā susamāhitaḥ ||",
  "S08n669:177": "dṛṣṭvā mudravaraṃ ghoraṃ naśyante sarvanairṛtā |",
  "S08n669:178": "piśācāstārakapretā pūtanā saha mātarā ||",
  "S08n669:179": "bālāgrahavirūpākṣa bālakānāṃ prapīḍanā |",
  "S08n669:180": "naśyante sarvaduṣṭā vai ye kecit krūrakarmiṇāḥ ||",
  "S08n669:181": "tadeva hastaṃ vinyastaṃ śaktikākārasambhavam |",
  "S08n669:182": "viparītasampuṭākāraṃ anyonyāṅgulimiśritam ||",
  "S08n669:183": "tadeva sampuṭamityāhuḥ sambuddhā vigatadviṣaḥ |",
  "S08n669:184": "anena kārayet karma mantreṇaikākṣareṇa tu ||",
  "S08n669:185": "pithayet sarvavidiśāṃ kṛtsnāṃ diśābandhaṃ taducyate |",
  "S08n669:186": "eṣa mudrā mahārakṣā sampuṭīkṛtya tiṣṭhati ||",
  "S08n669:187": "naśyante sarvaduṣṭā vai ye cānye ahitāni vai |",
  "S08n669:188": "dehaṃ rakṣayate sarvaṃ parivāraṃ cāpi gocare ||",
  "S08n669:189": "aśeṣaṃ rakṣate cakraṃ yatra jāpī vaset sadā |",
  "S08n669:190": "na tasya pātakaṃ kiñcit ahitaṃ cāpi sambhavet ||",
  "S08n669:191": "kṣemaṃ subhikṣamārogyaṃ paracakrabhayaṃ kutaḥ |",
  "S08n669:192": "ubhau karau samāśliṣya viparītaṃ tu kārayet ||",
  "S08n669:193": "dakṣiṇaṃ tu adhaḥ kṛtvā vāmamuttānakaḥ sahā |",
  "S08n669:194": "anyonyamiśritau hyetau pharamityāhurjinottamāḥ ||",
  "S08n669:195": "nivārayati duṣṭānāmarīṇāṃ pāpasambhavam |",
  "S08n669:196": "upahṛtyākṣarairyuktā riddhi + + ++ + + + + ||",
  "S08n669:197": "ekavarṇakaiḥ sa mantrairyuktaḥ kṣipramartthakaro hyayam |",
  "S08n669:198": "vicitrārtthāṃ kurute karmāṃ arisambhavapāpakām ||",
  "S08n669:199": "bhogināṃ viṣanāśaṃ ca mūlamantraprayuktikā |",
  "S08n669:200": "anyāṃ vā yuktikṛtāṃ doṣāṃ nirnāśayati dehinām ||",
  "S08n669:201": "eṣa mudravaraḥ proktaḥ sambuddhairdvipadottamaiḥ |",
  "S08n669:202": "tadeva hastau vinyastau saṃśliṣṭāvaṅgulībhi tat ||",
  "S08n669:203": "gadākāraṃ tadā kuryānmūlenāpi veṣṭitam |",
  "S08n669:204": "ubhayoraṅguṣṭhayormadhye kanyasībhi suveṣṭitam ||",
  "S08n669:205": "ṣaḍbhiraṅgulibhiḥ kuryāt śūnyākāraṃ suśobhanam |",
  "S08n669:206": "etanmudrā gadaḥ proktā sarvadānavanāśanī ||",
  "S08n669:207": "daityā ca duṣṭacittāśca saumyacittā tu darśane |",
  "S08n669:208": "naśyante udyate mudre gade vāpi supūjite ||",
  "S08n669:209": "mūlamantraprayuktāstu kṣipramartthakarī śivā |",
  "S08n669:210": "tathaiva khaḍganirdiṣṭā anāmikāgraiḥ sukocitaiḥ ||",
  "S08n669:211": "tathaiva hastau kurvīta prasāritāgraṃ tu kuñcitam |",
  "S08n669:212": "śarāvākārasamau kṛtvā aṅgulībhiḥ samantataḥ ||",
  "S08n669:213": "ghaṇṭāṃ tāṃ vidurbuddhāḥ prakāśayāmāsa dehinām |",
  "S08n669:214": "tadeva hastau sammiśrā ubhau badhvā tu sampuṭam ||",
  "S08n669:215": "anyonyaṃ miśrayitvā vai madhyamāṅgulibhistathā |",
  "S08n669:216": "kuryāttanmaṇḍalākāraṃ pāśākāraṃ tu ta bhavet ||",
  "S08n669:217": "tarjanīti tato nyastaṃ madhyaparvā sumiśritaiḥ |",
  "S08n669:218": "eṣa pāśamiti khyātaḥ mudro'yaṃ buddhanirmitaḥ ||",
  "S08n669:219": "vineyārtthaṃ tu sattvā bandhamukto'tidāruṇam |",
  "S08n669:220": "ye ca duṣṭā grahāḥ krūrā ye vai sarvarākṣasāḥ ||",
  "S08n669:221": "īṣit pracoditā hyeṣā badhnātīha samātarām |",
  "S08n669:222": "bandha bandhetyadā hyuktā badhnātīha saśakratām ||",
  "S08n669:223": "kiṃ punarmānuṣe loke kravyādāṃ piśitāśinām |",
  "S08n669:224": "tadeva hastau vinyastau ubhau kṛtvā tu tatsamau ||",
  "S08n669:225": "vāmapāṇopari nyastaṃ dakṣiṇaṃ tu karaṃ tathā |",
  "S08n669:226": "tadeva aṅkuśākāraṃ madhyamāṅgulitarjanī ||",
  "S08n669:227": "madhyamaṃ parvamāśliṣya tarjanī kārayedaṅkuśam |",
  "S08n669:228": "mūlamantraprayukto'yamaṅkuśo'yaṃ pracoditaḥ ||",
  "S08n669:229": "kṣipraṃ kārayate karmāṃ jāpibhirjanmanīṣitam |",
  "S08n669:230": "ānayet kṣipra devendrāṃ brahmādyāṃ saśakrakām ||",
  "S08n669:231": "prayukto mudravaraḥ śreṣṭhaḥ aṅkuśākarṣaṇaṃ śubhaḥ |",
  "S08n669:232": "tadeva hastau sammiśraviparītākārapiṇḍikam ||",
  "S08n669:233": "madhyamānāmikau nāmya aṅgulyau vāmakarāsṛtau |",
  "S08n669:234": "tarjanī kanyasāṃ cāpi ubhau tarjanyadakṣiṇā ||",
  "S08n669:235": "dakṣiṇā hastanirdiṣṭā madhyamānāmikanāmitau |",
  "S08n669:236": "viparyasta tato nyastaṃ śliṣṭau aṅguṣṭhakāritau ||",
  "S08n669:237": "tadreva bhadrapīṭhaṃ tu kathitā mudravarā śubhā |",
  "S08n669:238": "āsanaṃ sarvabuddhānāṃ kruddhaśakranivāraṇam ||",
  "S08n669:239": "yojitā sarvamantraistu jināgrāṇāṃ kulasambhavaiḥ |",
  "S08n669:240": "sthāpitā sarvabuddhānāṃ bodhisattvāṃ maharddhikām ||",
  "S08n669:241": "sadevakaṃ ca lokaṃ vai sarvā niścalakārikā |",
  "S08n669:242": "tadeva bhadrapīṭhaṃ tu madhyamāṅgulimāśritām ||",
  "S08n669:243": "uparisthānavinyastau madhyānāmiti śāritau |",
  "S08n669:244": "tadeva pīṭhanirdiṣṭā munisiṃhairjitāribhiḥ ||",
  "S08n669:245": "ubhau hastau tathonmiśra aṅgulībhirviveṣṭayet |",
  "S08n669:246": "tato veṇisamādhaśca kanyasāṅgulisūcikām ||",
  "S08n669:247": "saṅkocya madhyamataḥ kṣipraṃ padmapatrāyatodbhavām |",
  "S08n669:248": "ubhayoraṅguṣṭhayonmiśraḥ sthāpayet sthitakaṃ sadā ||",
  "S08n669:249": "etanmayūrāsanaṃ proktaṃ sambuddhairvigatadviṣaiḥ |",
  "S08n669:250": "etad bodhisattvasya mañjughoṣasya dhīmataḥ ||",
  "S08n669:251": "āsanaṃ munivarairhyukto bālakrīḍanakaṃ sadā |",
  "S08n669:252": "mahāprabhāvā iyaṃ mudrā purā hyuktā svayambhubhiḥ ||",
  "S08n669:253": "karoti karmavaicitryaṃ mañjumantrapracoditā |",
  "S08n669:254": "vināśayati duṣṭānāṃ kravyādā piśitāśinā ||",
  "S08n669:255": "paripūrṇaṃ tathā viṃśanmudrāṇāṃ tu mataḥ param |",
  "S08n669:256": "kathitā lokamukhyaistu sambuddhairdvipadottamaiḥ ||",
  "S08n669:257": "ataḥ paraṃ pravakṣyāmi mudrāṇāṃ vidhisambhavam |",
  "S08n669:258": "karaiḥ śubhaistathā śuddhaiḥ nirmalairjalaśaucitaiḥ ||",
  "S08n669:259": "śvetacandanakarpūraiḥ kuṅkumairjalamiśritaiḥ |",
  "S08n669:260": "bahubhirgandhaviśeṣaistu upaspṛśyānilaśoṣitaiḥ ||",
  "S08n669:261": "śucibhiḥ karairabhyaṅgairaṅkuśaiścāpi adahulaiḥ |",
  "S08n669:262": "tadeva mudrāṃ bandhīyād bandyādyāṃ dvipadottamām ||",
  "S08n669:263": "śālaṃ saṅkusumaṃ caiva amitābhaṃ ratnaketunam |",
  "S08n669:264": "amitāyurjñānaviniścayendraṃ lokanāthaṃ divaṅkaram ||",
  "S08n669:265": "kṣemaṃ lokanāthaṃ ca sunetraṃ dharmaketunam |",
  "S08n669:266": "prabhāmālīti vikhyātaṃ jyeṣṭhaṃ śreṣṭhamitottamam ||",
  "S08n669:267": "eteṣāmanyataraṃ buddhaṃ vanditvā dvipadottamam |",
  "S08n669:268": "śucirbhūtvā śucisthāne bandhenmudrāṃ japāntike ||",
  "S08n669:269": "ācāryāṃ tu yaṃ dṛṣṭvā sandehārthaṃ vimucyate |",
  "S08n669:270": "taṃ tathācārasampanno bandhenmudrāṃ yathāsukham ||",
  "S08n669:271": "saṃśodhya ca viviktaṃ vai kṛtvā sthānābhimantritam |",
  "S08n669:272": "na kruddho na cocchiṣṭo na cākruṣṭo pareṇa tu ||",
  "S08n669:273": "nāṅgāre na bhasmanirmadhye bandhenmudrāṃ kadācana |",
  "S08n669:274": "na saktaḥ paradāreṣu paradravyeṣu vai tadā ||",
  "S08n669:275": "na sthito na nipannaśca bandhenmudrāṃ sukhodayām |",
  "S08n669:276": "na dakṣiṇāmukhamāsthāya nāpi paścānmukhotthitaḥ ||",
  "S08n669:277": "na cordhve nāpyadhaścaiva mudrābandhaṃ tu kārayet |",
  "S08n669:278": "udaṅmukhaḥ pūrvataścāpi vidiśeṣveteṣu teṣu vai ||",
  "S08n669:279": "bandhayenmudramantrajñaḥ mantraṃ smṛtvā tu cakriṇam |",
  "S08n669:280": "eṣā vidhimataḥ śreṣṭhā sarvamudreṣu bandhane ||",
  "S08n669:281": "ata ūrdhvaṃ pravakṣyāmi mudrā sādhikaviṃśamam |",
  "S08n669:282": "ubhau karau samāyuktau kuryādaṅgulimiśritau ||",
  "S08n669:283": "madhyamaṃ tu tataḥ śūnyaṃ aṅgulībhiḥ samādiśet |",
  "S08n669:284": "madhyaparvavidhinyastaṃ śūnyāgraṃ kanyasībhitam ||",
  "S08n669:285": "kārayennityamantrajño aṅguṣṭhau kuñcitāśritau |",
  "S08n669:286": "triśūcyākārasaṃyuktau paṭṭiśaṃ vidurbudhāḥ ||",
  "S08n669:287": "eṣa mudravaraḥ kṣipraṃ paramantrāṃsi cchindire |",
  "S08n669:288": "paramudrāṃ tathā bhindyāt duṣṭasattvaniyojitā ||",
  "S08n669:289": "trāśayet sarvabhūtānāṃ grahamātarapūtanām |",
  "S08n669:290": "karoti karmavaicitryaṃ kṣipramānayate śivam ||",
  "S08n669:291": "rudreṇa bhāṣitā ye mantrā viṣṇunā brahmaṇā svayam |",
  "S08n669:292": "tāṃ viccheda mantrajño vidhidṛṣṭena karmaṇā ||",
  "S08n669:293": "mudreṇānenaiva yuktena paṭṭiśena mahātmanā |",
  "S08n669:294": "mantreṇa caiva yuktastho jinavaktrasamudbhavaiḥ ||",
  "S08n669:295": "karoti karmavaicitryaṃ chedabhedakriyāṃ tathā |",
  "S08n669:296": "parasattvakṛtāṃ duṣṭā nāśayet tāmaśeṣataḥ ||",
  "S08n669:297": "tadeva hastau saṃveṣṭya madhyānāmikamucchritau ||",
  "S08n669:298": "ubhau karau samāyuktau liṅgākārasamudbhavau ||",
  "S08n669:299": "caturaṅgulasaṃyukta liṅgamudramiti matam |",
  "S08n669:300": "maheśvaro devaputro vai ātmamantraṃ ca mudriṇam ||",
  "S08n669:301": "kathayāmāsa tantre vai ākṛṣṭau muninā purā |",
  "S08n669:302": "anyeṣāṃ cātmano mantrāṃ mudrāṃ caiva savistarām ||",
  "S08n669:303": "prakāśayāmāsa ākṛṣṭaḥ samaye'smiṃ kalpamuttame |",
  "S08n669:304": "etanmudravaraṃ hyagraṃ laukikeṣu prakatthyate ||",
  "S08n669:305": "yāvanti kecinmantrā vai rudraproktā mahītale |",
  "S08n669:306": "teṣāmadhipatirhyagro mudro'yamekaliṅgitaḥ ||",
  "S08n669:307": "bodhisattvaprabhāvena mañjughoṣasya dhīmataḥ |",
  "S08n669:308": "ānīto maṇḍale + + nauma karmaprasādhakaḥ ||",
  "S08n669:309": "yāvanti kecid duṣṭā vai paryaṭante mahītale |",
  "S08n669:310": "grahāḥ kravyādapiśitāśca mātarāḥ kaṭapūtanā ||",
  "S08n669:311": "teṣāṃ nivāraṇārthāya rudravighnakṛteṣu vai |",
  "S08n669:312": "punaretanmudravaraṃ hyuktaṃ balikarmeṣu vai niśā ||",
  "S08n669:313": "karoti sarvakarmāṃ vā buddhādhiṣṭhānaṛdhyayā |",
  "S08n669:314": "tathaiva tadvidhaṃ kṛtvā dviliṅgasamudāhṛtaḥ ||",
  "S08n669:315": "tathaiva mālamaṅgulyai sa mālā parikīrtitā |",
  "S08n669:316": "tadeva mālāṃ saṅkocya sampuṭākārasambhavam ||",
  "S08n669:317": "tarjanyāvubhau śliṣya kuryāddhanusannibham |",
  "S08n669:318": "aṅguṣṭhau pīḍayenmuṣṭau dhanurmudrā sa lakṣyate ||",
  "S08n669:319": "tadevamaṅkuliṃ kuryād dakṣiṇākaranisṛtā |",
  "S08n669:320": "vāmaṃ tarjanīṃ muṣṭau niṣpīḍyante tu parvaṇi ||",
  "S08n669:321": "nārācaṃ mudramityuktaḥ samaliṅgaṃ punarvade |",
  "S08n669:322": "ubhau hastau tataḥ kṛtvā anyonyā sṛtapiṇḍitau ||",
  "S08n669:323": "dakṣiṇākaramaṅguṣṭhaṃ ucchritāṃ liṅgasambhavam |",
  "S08n669:324": "samaliṅgaṃ taṃ viduḥ kalpe śāsane'smiṃ viśāradāḥ ||",
  "S08n669:325": "tadeva hastau ubhau kṛtvā anyonyāsṛtamaṅgulam |",
  "S08n669:326": "ubhau tarjanya saṃyojya śūlākāraṃ tu kārayet ||",
  "S08n669:327": "etacchūlamiti proktaṃ sattvaduṣṭānuśāsanam |",
  "S08n669:328": "tadeva hastau nisṛtya muṣṭiṃ badhvā ubhau punaḥ ||",
  "S08n669:329": "aṅguṣṭhau sthitakāṃ kṛtvā mudgaraṃ samudāhṛtam |",
  "S08n669:330": "tadeva mudgaramīṣaccālayet karasampuṭe ||",
  "S08n669:331": "tomaraṃ kathitaṃ hyagraṃ mudraṃ śakranāśanam |",
  "S08n669:332": "utpalaṃ tu tato badhvā anāmikāṅgulibhistadā ||",
  "S08n669:333": "adhastādaṅguṣṭhayormadhye vinyastaṃ cāpradarśitam |",
  "S08n669:334": "eta daṃṣṭramiti proktaṃ vivṛte vaktramucyate ||",
  "S08n669:335": "samau kṛtvā tatasteṣāmaṅgulīnāṃ samantataḥ |",
  "S08n669:336": "ure datvāvasavyaṃ vai kṣipet tvā paṭamucyate ||",
  "S08n669:337": "ubhau sampuṭau kṛtvā hastau vinyastaśobhanau |",
  "S08n669:338": "aṅgulīmaṅgulībhiśca anyonyāgraśleṣitau ||",
  "S08n669:339": "utthitānāmisaṅkocya kumbhamudramudāhṛtam |",
  "S08n669:340": "tadeva muṣṭi saṃyojya tarjanyau punarucchritau ||",
  "S08n669:341": "kuryāt khakharākāraṃ veṇikākāramudbhavam |",
  "S08n669:342": "etanmudraṃ samākhyātaṃ khakharetyarisūdanā ||",
  "S08n669:343": "tadeva khakhara īpadavanāmyaṃ tu śobhanam |",
  "S08n669:344": "kuryādaṅguṣṭhavinyastaṃ kalaśaṃ tadihocyate ||",
  "S08n669:345": "ucchritaṃ tu punaḥ kṛtvā tarjanyānāmisambhavam |",
  "S08n669:346": "caturbhiraṅgulībhiḥ kuryānmuśalākārasambhavam ||",
  "S08n669:347": "mudraṃ muśalamityāhuḥ mantrajñānasamanvitā |",
  "S08n669:348": "tadeva hastau vinyastau madhyamānāmikau adhaḥ ||",
  "S08n669:349": "upariṣṭāt teṣu vai nityaṃ nyastaṃ dakṣiṇāvāyaveṣṭitam |",
  "S08n669:350": "saṃveṣṭya aṅguṣṭhayornyastau kanyasā tarjanī tu tām ||",
  "S08n669:351": "samantāt paryaṅkamākāraṃ mudrāmāhustathāgatā |",
  "S08n669:352": "etat paryaṅkamudreti khyātaṃ loke samantataḥ ||",
  "S08n669:353": "anayā mudrayā yukto mantrayuktastathā punaḥ |",
  "S08n669:354": "sarvairjinamuktaistu vajrābjakulamudbhavaiḥ ||",
  "S08n669:355": "etairmantraiḥ prayukto'yaṃ sarvakarmakaraṃ śivam |",
  "S08n669:356": "ye ca mudrāstathā proktā muśalādyāḥ śūlasambhavāḥ ||",
  "S08n669:357": "sarve vai krodharājasya yamāntasyeha śāsane |",
  "S08n669:358": "ugrā praharaṇā hyete sattvavaineyanirmitā ||",
  "S08n669:359": "bodhisattvaprabhāvena ṛddhyā kurvantatastadā |",
  "S08n669:360": "sarvaṃ vaineyaduṣṭānāṃ kumbhādyā mudrabhāṣitā ||",
  "S08n669:361": "tadeva hastaṃ vinyastaṃ paṭahākārasambhavam |",
  "S08n669:362": "ābandhedaṅgulibhiryuktaṃ sarvābhiśca saveṇikām ||",
  "S08n669:363": "veṇikāṃ kṛtyamaṅguṣṭhaistato nyasya kare punaḥ |",
  "S08n669:364": "madhye prādeśinī kṛtvā ucchritāgraṃ tu kārayet ||",
  "S08n669:365": "etat paṭahanirdiṣṭaṃ mudrā duṣṭanivāraṇī |",
  "S08n669:366": "tadeva hastau vinyastau añjalī suprayojitau ||",
  "S08n669:367": "ubhau tarjanya saṅkocya kuṇḍalākāraśobhanau |",
  "S08n669:368": "aṅguṣṭhaṃ te adhaḥ kṛtvā aṅguṣṭhau nāmitau ubhau ||",
  "S08n669:369": "praviṣṭau madhyapuṭāntasthau śaṅkhaṃ bhavati śobhanam |",
  "S08n669:370": "etaddharmasaṅkhaṃ vai varamudraṃ prakāśitam ||",
  "S08n669:371": "mantrairmunivaroktaistu saṃyuktaḥ sarvakārmikaḥ |",
  "S08n669:372": "karoti karmavaicitryaṃ sarvadaṃṣṭrāviṣabhoginām ||",
  "S08n669:373": "nirnāśayati sarvāṃstāṃ mūlamantraprayojitā |",
  "S08n669:374": "śaṅkhamāpūrayejjaptaṃ vidyārājairmaharddhikaiḥ ||",
  "S08n669:375": "nirviṣo'pi bhavet kṣipraṃ yo janturviṣamūrcchitaḥ |",
  "S08n669:376": "catvāriṃśati samākhyātā muṃdrā śreṣṭhā maharddhikā ||",
  "S08n669:377": "ataḥ ūrdhvaṃ pravakṣyāmi mudrālakṣaṇasambhavam |",
  "S08n669:378": "tadeva hastau vinyastau aṅgulyāgrasaveṇikau ||",
  "S08n669:379": "bhūyo dāmoṭayed yatnādavasavyaṃ tu kārayet |",
  "S08n669:380": "adhastāt sarvataḥ kṛtvā śaṅkaleti udāhṛtā ||",
  "S08n669:381": "eṣā mudravaraśreṣṭhāḥ sarvaduṣṭārtthabandhanī |",
  "S08n669:382": "mantraistairebhisaṃyuktā munimukhyārtthabhāṣitaiḥ ||",
  "S08n669:383": "sarvāṃ bandhayate bhūtāṃ grahamātarakaśmalām |",
  "S08n669:384": "tadeva hastau saṅkocya muktvā veṇi samucchrayet ||",
  "S08n669:385": "tadeva vidhinā badhvā anyenāṅguṣṭhamadhyayoḥ |",
  "S08n669:386": "madhyaparve samāśliṣya ubhayāgryaṃ karaṃ punaḥ ||",
  "S08n669:387": "datvābhimukhaṃ hyagnervahnimantrasuyojitaḥ |",
  "S08n669:388": "āvāhayecchikhinaṃ home agnikarmeṣu sarvadā ||",
  "S08n669:389": "kṣipramāhvayate vahniḥ mudreṇānena yojitā |",
  "S08n669:390": "visarjayedanenaiva mantreṇa tarjanyāgravimiśritaiḥ ||",
  "S08n669:391": "aṅguṣṭhe nityamāśliṣṭe viśarjyaṃ vahnidaivatam |",
  "S08n669:392": "mudrā bahumatā hyeṣā agnikarmaprasādhikā ||",
  "S08n669:393": "āhvānayati devānāṃ yadṛcchaṃ mantrajāpino |",
  "S08n669:394": "eṣāṃ bahumatā mudrā badhvādhiṣṭhānavarṇinī ||",
  "S08n669:395": "karoti karmavaicitryaṃ saṃyuktā mantramuttamaiḥ |",
  "S08n669:396": "tadeva hastau ekasthau sampūrṇāmaṅgulimāśritau ||",
  "S08n669:397": "kuryādākośamañjalyā ślathaṃ vartulasambhavam |",
  "S08n669:398": "paripūrṇaṃ tataḥ kṛtvā kuḍmalaṃ padmasambhavam ||",
  "S08n669:399": "manorathaṃ tu taṃ vindyā mudrāṃ sarvārtthasādhikām |",
  "S08n669:400": "eṣā mudrā varā śreṣṭhā purā gītā tathāgataiḥ ||",
  "S08n669:401": "sattvānāṃ hitakāmyārtthaṃ mañjughoṣe niyojitā |",
  "S08n669:402": "manasā kāṃkṣate sattvo yo hitārtthaṃ manoratham ||",
  "S08n669:403": "tūrṇaṃ tat sādhayate kṣipraṃ mantrairyuktā maharddhikaiḥ |",
  "S08n669:404": "eṣā mudrā varā śreṣṭhā manoratheti sa ucyate ||",
  "S08n669:405": "eṣā mudravarā śreṣṭhā sarvakarmaprasādhikā |",
  "S08n669:406": "kṣipraṃ sādhayate mantrāṃ dravyāṃ caiva savistarām ||",
  "S08n669:407": "eṣā municandreṇa candrābhā supravarttitā |",
  "S08n669:408": "candrā padmakule mantrā tenāyaṃ suprayojitā ||",
  "S08n669:409": "karoti karmavaicitryaṃ sitavarṇāmṛtasambhavā |",
  "S08n669:410": "tadeva hastau saṃśuddhau ubhau aṅgulimāśritau ||",
  "S08n669:411": "ṣaḍbhiraṅgulimāśliṣṭau pustakākārasambhavau |",
  "S08n669:412": "ucchritau varttulau kṛtvā kanyasāṅguṣṭhakaucitau ||",
  "S08n669:413": "eṣā mudrā varā proktā prajñāpāramitāmitā |",
  "S08n669:414": "jananī sarvabuddhānāṃ mokṣārtthaṃ tu niyojitā ||",
  "S08n669:415": "sādhayet sarvakarmaṃ vai śāntipuṣṭyartthayojitā |",
  "S08n669:416": "tadeva hastau vinyastau dakṣiṇaṃ vāmatopari ||",
  "S08n669:417": "kṛtvā nābhideśe vai kolasthaṃ nimnamudbhavam |",
  "S08n669:418": "ubhau hastau tadāśliṣya sa mudrā pātramucyate ||",
  "S08n669:419": "pātraṃ jananī mudrau jinamantraiḥ suyojitau |",
  "S08n669:420": "karoti karmavaicitraṃ yatheṣṭaṃ mantravicakṣaṇaiḥ ||",
  "S08n669:421": "tadeva hastāvuddhṛtya kuryāt tarjanimucchritau |",
  "S08n669:422": "madhyamāṅgulimagraṃ tu nāmitaṃ mīṣitoraṇam ||",
  "S08n669:423": "tadeva ucchritau kṛtvā kathayāmāsa sutoraṇam |",
  "S08n669:424": "tadeva badhvā tadanyonyaṃ ghoṣanirdiṣṭamaṣṭamam ||",
  "S08n669:425": "ucchritottamamaṅguṣṭhau japaśabdaṃ vidurbudhāḥ |",
  "S08n669:426": "tadeva ucchritau hastau aṅgulyāgrau sukuñcitau ||",
  "S08n669:427": "sarvairaṅgulibhirmuktā viralā keśasambhavā |",
  "S08n669:428": "bherī taṃ vidurbuddhā dharmabherīti ucchatau ||",
  "S08n669:429": "tadeva hastatalaṃ ūrdhvaṃ dakṣiṇaṃ vāmatocchatam |",
  "S08n669:430": "adhastāt kārayitvā tu gajākāraṃ suyojitam ||",
  "S08n669:431": "dakṣiṇaṃ madhyamāṅgulyāṃ karākāraṃ tu kārayet |",
  "S08n669:432": "etad gajamudraṃ tu nirdiṣṭaṃ saṃsārapāragaiḥ ||",
  "S08n669:433": "eṣā mudrā mahāmudrā sambuddhaistu prakāśitā |",
  "S08n669:434": "karoti karmāṃ sarvāṃstāṃstāmaśeṣāṃ lokapūjitā ||",
  "S08n669:435": "dakṣiṇaṃ hastamudyamya abhayadattaṃ parikalpayet |",
  "S08n669:436": "gṛhītvā maṇibandhe tu bāmahastena mudyatam ||",
  "S08n669:437": "madhyamāṃ tarjanī spṛṣṭvā aṅguṣṭhaṃ madhyato sthitam |",
  "S08n669:438": "madhyaparvāśritaṃ yuktaṃ varahastaṃ taducyate ||",
  "S08n669:439": "etanmudravaraṃ śreṣṭhaṃ ādibuddhaistadoditam |",
  "S08n669:440": "abhayaṃ sarvasattvānāṃ mudrāṃ badhvā dadau japī ||",
  "S08n669:441": "mantrairmunimatairyuktaḥ kṣipramarthaprasādhakaḥ |",
  "S08n669:442": "tadeva hastau saṃyuktau sampuṭākāraśobhanau ||",
  "S08n669:443": "ucchatau madhyamāṅgulyau mudrā tadgatacāriṇī |",
  "S08n669:444": "tadevamaṅgulibhirveṣṭya aṅguṣṭhau upari sthitau ||",
  "S08n669:445": "nyasya parvatale nyastaṃ ketumityāhu mudriṇam |",
  "S08n669:446": "tadeva mūrcchitāgre kaṃ śubho nirdiṣṭamudriṇam ||",
  "S08n669:447": "ubhau tarjanyasamāyuktau anyonyāgravimiśritau |",
  "S08n669:448": "saṅkocya parvato'ṅguṣṭhāḥ kanyasīti samucchritau ||",
  "S08n669:449": "tadeva paraśunirdiṣṭā mudrā sarvārthasādhikā |",
  "S08n669:450": "saṅkocya punaḥ sarvā vai sā mudrā lokapūjitā ||",
  "S08n669:451": "tadevamucchrataṃ kuryāt tarjanyāgrasūcikam |",
  "S08n669:452": "bhiṇḍipālastato mudrā lāṅgalaṃ cakrato gatam ||",
  "S08n669:453": "tarjanyau vakrataḥ kṛtvā lāṅgalo mudramuttamam |",
  "S08n669:454": "etat ṣaṣṭimudrāṇāṃ kathitaṃ vidhinā punaḥ ||",
  "S08n669:455": "sarve te praharaṇā mudrā saṃyuktā mantramīritā |",
  "S08n669:456": "sarvāṃ vighnakṛtāṃ doṣāṃ grahakūṣmāṇḍamātarām ||",
  "S08n669:457": "sarvarākṣasamukhyānāṃ bālasarvānutrāsinām |",
  "S08n669:458": "nirnāśayati sarvāṃstāṃ mudrāṃ praharaṇodbhavām ||",
  "S08n669:459": "ṣaṣṭimetaṃ tu mudrāṇāṃ lakṣaṇaṃ samudāhṛtam |",
  "S08n669:460": "ataḥ paraṃ pravakṣyāmi mudrāṇāṃ vidhisambhavam ||",
  "S08n669:461": "tadeva hastau vinyastau padmākārasamucchritau |",
  "S08n669:462": "prasāritāṅgulibhiḥ sarvaṃ mudrāṃ padma iti smṛtam ||",
  "S08n669:463": "eṣā mudravarā khyātā sanyastābjakulodbhavām |",
  "S08n669:464": "yāvantyabjakule mantrā saṃyuktā taiḥ śubhodayā ||",
  "S08n669:465": "kṣiprakarmakarā khyātā buddhādhiṣṭhānamudbhavā |",
  "S08n669:466": "sarvāṃ sādhayate mantrāṃ yāvantyabjakulodayā ||",
  "S08n669:467": "mudrāṇāṃ padmamudreyaṃ madhyame samudāhṛtā |",
  "S08n669:468": "ubhau hastau samāyuktau tarjanībhiḥ samucchṛtau ||",
  "S08n669:469": "madhyamāṅgulibhiryuktaṃ vinyastākārasambhavam |",
  "S08n669:470": "aṅguṣṭhau nyasya vai tatra madhyamāṅguliparvayoḥ ||",
  "S08n669:471": "tadeva kathitaṃ vajraṃ kanyasaṃ mudramuttamam |",
  "S08n669:472": "yāvanti vajrakule mantrā te sādhyānena mudritā ||",
  "S08n669:473": "siddhyante kṣiprato yuktā vidhinā samprakīrttitā |",
  "S08n669:474": "saṃyuktaiḥ sādhakaṃ karmaṃ yaḥ sādhyaṃ sādhayet sadā ||",
  "S08n669:475": "tasya siddhirbhavennityaṃ uttamādhamamadhyamā |",
  "S08n669:476": "sarve ca laukikā mantrāḥ siddhyante hyavikalpataḥ ||",
  "S08n669:477": "ubhau hastau samāyuktau madhyamāṅgulimucchritau |",
  "S08n669:478": "saṅkocyānāmikāṅguṣṭhau kanyasau sūcimāśritau ||",
  "S08n669:479": "ubhau tarjanisaṃśliṣṭau madhyaparvāgrakuñcitau |",
  "S08n669:480": "madhyamau sūcisamau nyastau cakrākārasamudbhavau ||",
  "S08n669:481": "etattu dharmacakraṃ vai mudrarājamihoditaḥ |",
  "S08n669:482": "dharmarājaistathā hyukto dharmacakraśca varttitum ||",
  "S08n669:483": "śānticakraṃ tadā vavre municandro'tha saptamaḥ |",
  "S08n669:484": "trimalāṃ vicchedajāpena mudrarājena yojitā ||",
  "S08n669:485": "cakriṇyo ye ca uṣṇīṣā locanāvidyamuttamā |",
  "S08n669:486": "bhrukuṭīpadyakule tārā māmakī cāpi vajriṇe ||",
  "S08n669:487": "sidhyante dharmacakreṇa mudrārājena yojitā |",
  "S08n669:488": "samastā laukikā mantrā viṣṇurīśānabhāṣitā ||",
  "S08n669:489": "tāṃ vicchedadṛṣṭvā vai jāpināṃ mudrasaṃyutām |",
  "S08n669:490": "etanmudravaraṃ śreṣṭhaṃ dharmadhātuviniḥsṛtam ||",
  "S08n669:491": "karoti sarvakarmaṃ vai sattvānāṃ ca yathepsitam |",
  "S08n669:492": "dharmarājena śāntyarthaṃ mudreyaṃ samprabhāṣitam ||",
  "S08n669:493": "asmiṃ kalpavare śreṣṭhe sarvakarmaprasādhikā |",
  "S08n669:494": "mudreyaṃ dharmacakreti mañjughoṣasya śāsane ||",
  "S08n669:495": "agrimaṃ sarvamudrāṇāṃ śāntikarmasu yojayet |",
  "S08n669:496": "mantribhirlakṣate nityaṃ śivacakrā tu sambhavam ||",
  "S08n669:497": "tadeva vinyastau hastau sampuṭākāramudbhavau |",
  "S08n669:498": "ślathakośāyatāṅgulyaḥ ubhau saṅkucitau śubhau ||",
  "S08n669:499": "puṇḍarīkamiti jñeyaṃ mudrā sarvārthasādhakā |",
  "S08n669:500": "tadeva hastaṃ nikṣipya tyajya muṣṭyāyatāṅgulim ||",
  "S08n669:501": "prasāritā karākāraṃ varadaṃ mudramucyate |",
  "S08n669:502": "ubhau hastau punaḥ kṛtvā aṅgulībhiḥ samantataḥ ||",
  "S08n669:503": "badhvā ca veṇikākāraṃ mudraiṣā rajjumucyate |",
  "S08n669:504": "punaḥ prasārayastadekaṃ tu dakṣiṇaṃ karamuttamam ||",
  "S08n669:505": "kuryāt sūcikākāraṃ madhyatarjanimaṅgulau |",
  "S08n669:506": "īṣat saṅkucitāgraṃ tu aṅgulīnāṃ natottamam ||",
  "S08n669:507": "sthitikāṃ kārayet tatra sunyastaṃ tarjanī tu tam |",
  "S08n669:508": "kuryāt saṃśleṣite tatra anāmikāparvaniśritā ||",
  "S08n669:509": "mudreyaṃ kuntanirdiṣṭā bahudhā lokanāyakaiḥ |",
  "S08n669:510": "tadeva hastau vinyastau ubhau tarjanyasūcitau ||",
  "S08n669:511": "ubhau muṣṭisamaṃ kṛtvā aṅgulībhiḥ samaṃ punaḥ |",
  "S08n669:512": "tadeva mudrasamākhyātā vajradaṇḍaṃ manīṣibhiḥ ||",
  "S08n669:513": "tadeva hastau saṃyojya sampuṭākārakāritam |",
  "S08n669:514": "vinyastāmaṅgulimañjalyamanyonyāśleṣamāśritam ||",
  "S08n669:515": "ubhau aṅguṣṭhamāśritya śataghnāmudramucyate |",
  "S08n669:516": "tataḥ kṛtvā dubhau hastau samantānnimnasambhavau ||",
  "S08n669:517": "añjaliṃ tu tato kṛtvā nādhāyānasasambhavam |",
  "S08n669:518": "mudreyaṃ bherīti khyātā triṣu loke hitāyibhiḥ ||",
  "S08n669:519": "santārayati bhūtānāṃ mahāsaṃsārasāgarāt |",
  "S08n669:520": "tadevāñjalimutsṛjya citrahastatalāvubhau ||",
  "S08n669:521": "vimānamudramityāhuḥ ūrdhvasattvanayānugāḥ |",
  "S08n669:522": "tadeva hastau saṅkocya syandanaṃ tadihocyate ||",
  "S08n669:523": "triyānagamanaṃ śreṣṭhaṃ rato hyukto nutāyibhiḥ |",
  "S08n669:524": "nayate sarvabhūtānāṃ jāpināṃ mantrasampadām ||",
  "S08n669:525": "uttamāyānamāśṛtya yayuburddhagataṃ tu tam |",
  "S08n669:526": "tadeva hastau utsṛjya ubhau kṛtvā punastataḥ ||",
  "S08n669:527": "kuryāccitratalaṃ śuddhaṃ vedikākārasambhavam |",
  "S08n669:528": "etanmudravaraṃ śreṣṭhaṃ lokanāthaiḥ supūjitam ||",
  "S08n669:529": "śayanaṃ sarvabuddhānāṃ jinaputraiḥ samudāhṛtam |",
  "S08n669:530": "yatrātītāstu sambuddhā śāntiṃ jagmustadāśritā ||",
  "S08n669:531": "nirvāṇadhātusaṃnyastā yatrārūḍhāśayānugā |",
  "S08n669:532": "sa eṣā mudramiti khyātā śayanaṃ lokanāyakam ||",
  "S08n669:533": "tadeva hastau vinyastau saṃśliṣṭyāṅgulibhiḥ samam |",
  "S08n669:534": "sampuṭākośavinyastaṃ tarjanyekaṃ tu dakṣiṇam ||",
  "S08n669:535": "kuryād vakrato hyagre ardhacandraṃ sa ucyate |",
  "S08n669:536": "ubhau hastau punaḥ kṛtvā dakṣiṇāṅguṣṭhamuṣṭitaḥ ||",
  "S08n669:537": "vāmahastāsṛtauḥ sarvaiḥ aṅgulībhiḥ samocitaiḥ |",
  "S08n669:538": "badhvā muṣṭi karāgre tu dakṣiṇāṅguṣṭhamiśritaḥ ||",
  "S08n669:539": "taṃ dakṣiṇaireva samāyuktairaṅgulībhiḥ puṭīkṛtaiḥ |",
  "S08n669:540": "kanyasāṃ visṛtāṃ kṛtvā vīṇamudrā udāhṛtā ||",
  "S08n669:541": "ubhau hastau punaḥ kṛtvā ākāśau viralāṅgulau |",
  "S08n669:542": "ubhāvaṅguṣṭhayormadhyā ubhau tarjanimāśritau ||",
  "S08n669:543": "eṣā padmālayā mudrā sambuddhaiḥ kathitā jage |",
  "S08n669:544": "uddhṛtāṅguṣṭhakau nityaṃ punaḥ kuvalayodbhava ||",
  "S08n669:545": "mudrā ca kathitā loke sambuddhairdvipadottamaiḥ |",
  "S08n669:546": "tadevamañjaliṃ kṛtvā praṇāmākārajagadgurum ||",
  "S08n669:547": "sā namaskāramudreyaṃ sarvalokeṣu viśrutā |",
  "S08n669:548": "tadeva mudrā viṣṭabhya hastau yamalasambhavau ||",
  "S08n669:549": "eṣā yamalamudreyaṃ triṣu lokeṣu viśrutā |",
  "S08n669:550": "īṣanmūlato hastau aṅguṣṭhau ca supīḍitau ||",
  "S08n669:551": "sā bhavet sampuṭā mudrā śokāyāsīvanāśanī |",
  "S08n669:552": "etā mudrāstu kathitā ye sarve praharaṇodbhavāḥ ||",
  "S08n669:553": "puṣpākhyā śayanayāśca vādyādyā grahanāmakā |",
  "S08n669:554": "sarve sarvakarā yuktā mantraiḥ sarvaistu bhāṣitam ||",
  "S08n669:555": "na tithirna ca nakṣatraṃ nopavāso vidhīyate |",
  "S08n669:556": "saṃyuktā mudramantrāśca kṣipraṃ karmāṇi sādhayet ||",
  "S08n669:557": "jāpinastapasā yukto japtamātro vicakṣaṇaḥ |",
  "S08n669:558": "mudrā mantraprayuktā ca asādhyaṃ kiñci na vidyate ||",
  "S08n669:559": "ubhau hastau punaḥ kṛtvā añjalyānyonyasaktakam |",
  "S08n669:560": "kanyasānāmikāṅgaṣṭhau pārśvato nyastau dhūpamudrā udāhṛtā ||",
  "S08n669:561": "ādhārāñjaliyogena tarjanyāvīṣat kocayet |",
  "S08n669:562": "sāmānyā balimudrā tu udbhūtā lokatāyibhiḥ ||",
  "S08n669:563": "madhyeṣu puṣpavinyastaṃ yathāsambhavato vividhaiḥ |",
  "S08n669:564": "dattaṃ bhavati mantrāṇāṃ balikarmeṣu sarvasu ||",
  "S08n669:565": "dakṣiṇenābhayaṃ hastaṃ kṛtvā ca vāmakareṇa vai |",
  "S08n669:566": "maṇibandhanayogena grāhyaṃ karadakṣiṇam ||",
  "S08n669:567": "eṣā te sarvamantrāṇāṃ gandhamudrā udāhṛtā |",
  "S08n669:568": "dakṣiṇākaramuṣṭau tau aṅguṣṭhau madhyamau sadā ||",
  "S08n669:569": "sūcyākāraṃ tataḥ kṛtvā dīpamudrā udāhṛtā |",
  "S08n669:570": "anāmikāṅguṣṭhayoreva akṣasūtrāt saṃsthitam ||",
  "S08n669:571": "kanyasāṃ prasāryato nityaṃ madhyamāṃ tasya pṛṣṭhataḥ |",
  "S08n669:572": "tarjanīṃ kuñcitāṃ nyasya akṣamudreti ucyate ||",
  "S08n669:573": "garbhāñjalyāstato nyasya akṣasūtraṃ sa mantravit |",
  "S08n669:574": "japed yatheṣṭato mantraṃ kṣipraṃ siddhivarapradam ||",
  "S08n669:575": "śobhanaṃ sarvamudrāṇāmeṣa dṛṣṭavidhiḥ sadā |",
  "S08n669:576": "agnerdakṣiṇahastena abhayāgraṃ tu kārayet |",
  "S08n669:577": "abhimukhaṃ jvalane sthāpya tarjanīṃ kuñcayet sadā |",
  "S08n669:578": "aṅguṣṭhaṃ ca kare nyasya madhye kuñcitasaṃsthitam ||",
  "S08n669:579": "etadāvāhanaṃ mudraṃ nirdiṣṭaṃ jātavedase |",
  "S08n669:580": "kuñcitaṃ tarjanyāgraṃ aṅguṣṭhau caikayojitam ||",
  "S08n669:581": "visarjanaṃ sarvakarmeṣu jvalane sampradṛśyate |",
  "S08n669:582": "kuryāt sarvamantrāṇāṃ homakarmavicakṣaṇaḥ ||",
  "S08n669:583": "mudrairetairbhisaṃyuktaḥ mantramagnau suyojitaḥ |",
  "S08n669:584": "praṇāmāñjalirantaritā aṅgulībhiḥ samantataḥ ||",
  "S08n669:585": "kuryāt taṃ viparītaṃ tu aṅguṣṭhau ca saṃmiśritau |",
  "S08n669:586": "bahiḥ saṅkocya tarjanyau madhyamībhiḥ samāśritau ||",
  "S08n669:587": "eṣā mudravarā hyuktā pūjākarmasu yojitā |",
  "S08n669:588": "praṇāmaṃ sarvamantrāṇāṃ mantranāthaṃ jinorasām ||",
  "S08n669:589": "śodhanaṃ sarvamantrāṇāmāsanaṃ ca pradāpayet |",
  "S08n669:590": "asambhave'pi puṣpāṇāṃ mudraṃ badhvā tu yojayet ||",
  "S08n669:591": "pūjitā vidhinā hyete mantrā sarvārthasādhikā |",
  "S08n669:592": "mudrābandhena pūjārthaṃ kṛtaṃ bhavati śobhanam ||",
  "S08n669:593": "dvitīyā cittapūjā tu yādṛśī puṣpasambhavā |",
  "S08n669:594": "eṣa pūjāvidhiḥ proktā sambuddhaiḥ dvipadottamaiḥ ||",
  "S08n669:595": "abhāvena tu puṣpāṇāṃ dvividhā pūja ucyate |",
  "S08n669:596": "sarvamantraprasidhyarthaṃ sarvakarmeṣu yojayet ||",
  "S08n669:597": "sarvakarmakarā mudrā sarvabuddhaistu bhāṣitā |",
  "S08n669:598": "āsane śayane snāne pānānubhojane ||",
  "S08n669:599": "śobhane dīpane mantre sthāne maṇḍalakāraṇe |",
  "S08n669:600": "samayaḥ sarvamantrāṇāmadhiṣṭhānārthaṃ tu mantriṇām ||",
  "S08n669:601": "kathitā lokanāthaistu mudreyaṃ sarvakarmikā |",
  "S08n669:602": "paripūrṇaṃ śataṃ proktaṃ mudrāṇāṃ niyamādayam ||",
  "S08n669:603": "ataḥparaṃ pravakṣyāmi mudrāmaṣṭamatāṃ gatām |",
  "S08n669:604": "tadeva hastau vinyastau ubhau kṛtvā punastataḥ ||",
  "S08n669:605": "tayaiva pradeśinīṃ kṛtvā madhyamā sūcimiśritā |",
  "S08n669:606": "nakhasyādhastāt tṛtīye vai bhāge saṃsaktakāritau ||",
  "S08n669:607": "ākośāmudbhavāveṣṭya śūcyākāraṃ tu kārayet |",
  "S08n669:608": "etanmantrādhipatermudrā śakriṇasya mahātmanaḥ ||",
  "S08n669:609": "etā eva pradeśinyā sañcāryā samamadhyamā |",
  "S08n669:610": "śūcyā nakhasya vinyastā saṃsaktā ca anāmikā ||",
  "S08n669:611": "eṣa uṣṇīṣamudrā vai jinendraiḥ samprakāśitā |",
  "S08n669:612": "tadeva hastau vinyastau madhyamāṅguliveṣṭitau ||",
  "S08n669:613": "kanyasāṅgulisaṃyuktau mudreyaṃ bhitamudbhavā |",
  "S08n669:614": "madhyasūcyā samaṃ kṛtvā saṃsaktau ca karoruhau ||",
  "S08n669:615": "nirmuktaḥ kuṇḍalākārā mahāmudrā sa ucyate |",
  "S08n669:616": "tāmeva pradeśinyāgrādhibhūntarelpasatṛkam ||",
  "S08n669:617": "madhyasūcyāṃ tato nyasya adhastāt saṃsaktapāṇinā |",
  "S08n669:618": "parvatṛtīyayornyastau aṅguṣṭhau nakhapīḍitau ||",
  "S08n669:619": "eṣā mudrā varā proktā mañjughoṣasya dhīmataḥ |",
  "S08n669:620": "tadeva hastau vinyastau añjalīkārasaṃsthitau ||",
  "S08n669:621": "madhyamāṅgulivinyastau sūcyagrānāmitaḥ sthitau |",
  "S08n669:622": "aṅguṣṭhau madhyamāṃ spṛśya aṅgulīparvasatrikam ||",
  "S08n669:623": "kanyasāṅgulībhiḥ sūcīṃ kṛtvānāmitamucchritau |",
  "S08n669:624": "eṣā mudrā varā śreṣṭhā dharmakośasthatāṃ gatāḥ ||",
  "S08n669:625": "tadeva hastau vinyastau vidhidṛṣṭasamāsatau |",
  "S08n669:626": "tadevamaṅgulibhiḥ sarvaiḥ āpūrṇaṃ kośasaṃsthitam ||",
  "S08n669:627": "ubhau hastau vivṛṇṇīyāt aṣṭānāṅgulināvṛtāḥ |",
  "S08n669:628": "aṣṭāṃ puruṣatattvajñāṃ catvāro yugatāṃ gatām ||",
  "S08n669:629": "tadeva saṅghamityāhuḥ sambuddhā dvipadottamāḥ |",
  "S08n669:630": "sa eva mudrā saṅgheti katthyate ha bhavālaye ||",
  "S08n669:631": "eṣā mudravarā śreṣṭhā sarvakarmaprasādhikā |",
  "S08n669:632": "ubhau hastau puṭīkṛtvā añjalyākārasaṃsthitau ||",
  "S08n669:633": "prasārya tarjanīmekāṃ dakṣiṇāṃ karaniḥsṛtām |",
  "S08n669:634": "sā eṣa bhūtaśamanī nirdiṣṭā tattvadarśibhiḥ ||",
  "S08n669:635": "eṣā mudrā varā khyātā sarvakarmārthasādhikā |",
  "S08n669:636": "tadeva hastau vinyastau veṇikāgrāvacihnitauḥ ||",
  "S08n669:637": "piṇḍasthau sampuṭākārau ucchritāṅguṣṭhanāmitauḥ |",
  "S08n669:638": "eṣā sā padmamāleti ādibuddhaiḥ pracoditā ||",
  "S08n669:639": "tadeva hastāvuttānau aṅgulībhiḥ samantataḥ |",
  "S08n669:640": "praphullanirmitākārau aṅguṣṭhāṅgulisatṛkau ||",
  "S08n669:641": "dvitīye parvato nyastau aṅguṣṭhau tarjani cobhayau |",
  "S08n669:642": "sa eṣā mudravarā khyātā sambuddhaistridaśālayā ||",
  "S08n669:643": "ete mudrā mahāmudrā aṣṭā te te samakarmikau |",
  "S08n669:644": "tulyaprabhā mahāvīryā saṃbuddhaiḥ samprakāśitā ||",
  "S08n669:645": "ṣaṣṭivimbarakoṭyastu aśītiḥ sahamudbhavaiḥ |",
  "S08n669:646": "atītairmunivarāsaṅkhyairmudrā hyete prakāśitā ||",
  "S08n669:647": "śatamaṣṭādhikaṃ proktaṃ mudrāṇāṃ vidhisambhavam |",
  "S08n669:648": "etaiḥ sarvaistu sarvāṇiṃ mantrakarmāṃśca sādhayet ||",
  "S08n669:649": "sarvamantrāṃ tathā karmā sarvānyeva prasādhayet |",
  "S08n669:650": "etanmudrāmataṃ proktaṃ sarvabuddhaiḥ maharddhikaiḥ ||",
  "S08n669:651": "vidhinā yojitā hyete kṣipramartthaprasādhikā |",
  "S08n669:652": "ityuktvā munināṃ mukhyaḥ śākyasiṃho narottamaḥ ||",
  "S08n669:653": "mañjughoṣaṃ tadā vavre bodhisattvaṃ maharddhikaḥ |",
  "S08n669:654": "eṣa mañjuśriyākalpe mudrāsambhasambhavaḥ ||",
  "S08n669:655": "tvayaiva sampradatto'yaṃ rakṣārtthaṃ śāsane bhuvi |",
  "S08n669:656": "yugānte varttamāne vai mayaiva parinirvṛte ||",
  "S08n669:657": "rakṣārtthe śāsane mahyaṃ sarvedaṃ kathitaṃ mayā |",
  "S08n669:658": "mudrāṇāṃ lakṣaṇā hyuktaṃ mantrāṇāṃ ca savistaram ||",
  "S08n669:659": "rahasyaṃ sarvalokānāṃ guhyaṃ cāpi udīritam |",
  "S08n669:660": "etatkalpādhipe sūtre guṇavistāravistṛtam ||",
  "S08n669:661": "anekadhā ca mantrāṇāṃ guṇavarṇasamodayam |",
  "S08n669:662": "bahudhā mantrayuktiśca tantrayukti tadāhṛtā ||",
  "S08n669:663": "prabhāvaguṇasiddhāntaṃ jāpināṃ hetusambhavam |",
  "S08n669:664": "phalodayaśubho hyuktaḥ sattvānāṃ gatiyonayaḥ ||",
  "S08n669:665": "kumāra ! tvadīyamantrāṇāṃ siddhihetuniyojitā |",
  "S08n669:666": "evamuktastu mañjuśrīḥ kumāro gaganāsṛtaḥ ||",
  "S08n669:667": "praṇamya śirasā sambuddhaṃ lokanāthaṃ prabhākaram |",
  "S08n669:668": "dīrghaṃ niśvasya karuṇārdro roruroda tataḥ punaḥ ||",
  "S08n669:669": "tasthure samīpa buddhasya āpṛcchaya varadāṃ varam |",
  "S08n669:670": "nirnaṣṭe bhagavāṃ loke mantrakośe mahītale ||",
  "S08n669:671": "sattvānāṃ gatimāhātmyaṃ kathaṃ tasmai bhaviṣyati |",
  "S08n669:672": "evamuktastu sambuddho mañjughoṣaṃ tadālapet ||",
  "S08n669:673": "śṛṇohi vatsa ! mañjuśrīḥ ! kumāra ! tvaṃ yadi pṛcchasi |",
  "S08n669:674": "mayā hi nirvṛte loke śūnyībhūte mahītale ||",
  "S08n669:675": "nirnaṣṭhe dharmakośe ca śrāvakaiściranirvṛtaiḥ |",
  "S08n669:676": "śāstu bimbastathā rūpaṃ kṛtvā vai dvipadottamaḥ ||",
  "S08n669:677": "pūjāṃ satkārataḥ kṛtā dhūpagandhavilepanaiḥ |",
  "S08n669:678": "vividhairvastravaraiścānyairmaṇikuṇḍalabhūṣaṇaiḥ ||",
  "S08n669:679": "vividhairbhojyabhakṣaiśca sanniyojya nivedanam |",
  "S08n669:680": "vividhākārasampannaṃ yatheṣṭākārakāriṇe |",
  "S08n669:681": "tathai + mantramāvarttya sattvayonigatiḥ śubham |",
  "S08n669:682": "ājahāra puraṃ śreṣṭhaṃ uttamāṃ gatiyonaye ||",
  "S08n669:683": "ante bodhinimnasthaḥ śāntiṃ jagmuḥ sapaścime |",
  "S08n669:684": "evamuktastu mañjuśrīstuṣṭo sambuddhacoditaḥ ||",
  "S08n669:685": "sampratuṣya tato dhīmāṃ bodhisattvo maharddhikaḥ |",
  "S08n669:686": "etat sarvaṃ purā gītaṃ śuddhāvāsopari sthitam ||",
  "S08n669:687": "buddhānāṃ sannidhau buddhadharmacakrapravarttakaḥ |",
  "S08n669:688": "mantracakraṃ tadā vavre cirakālānuvarttitam || iti ||",
  "S08n669:689": "āryamañjuśriyamūlakalpād bodhisattvapiṭakāvataṃsakād",
  "S08n669:690": "mahāyānavaipulyasūtrāt trayaḥ triṃśatimaḥ",
  "S08n669:691": "mudrāvidhipaṭalavisaraḥ",
  "S08n669:692": "parisamāptamiti |"
}