{
    "1416:0": "Caryāgitikoṣaḥ",
    "1416:1": "upodghātaḥ",
    "1416:2": "1 sahajavaṃdanā",
    "1416:3": "paraṃ bhāvād dūraṃ na nikaṭabhāvādapi punaḥ",
    "1416:4": "parokṣaṃ nātītaṃ sadapi jagatāṃ nāpi viṣayaḥ |",
    "1416:5": "anāstikyaṃ śūnyaṃ sakalayaminām ekaśaraṇaṃ",
    "1416:6": "jayatyekaṃ tattvaṃ sugatavaravapuratra sahajaṃ || 1 ||",
    "1416:7": "2 saṃdhyābhāṣāvaṃdanā",
    "1416:8": "saṃdhyā hi bhāṣā jayatīha yasyāṃ",
    "1416:9": "vadanti siddhāḥ paramārthatattvaṃ |",
    "1416:10": "prādhānyamarthasya nivedayanto",
    "1416:11": "nighnanti śabde sukṛtābhimānaṃ || 2 ||",
    "1416:12": "āgatiḥ prakṣaṇaṃ proktaṃ,",
    "1416:13": "kṛpīṭaṃ ḍamarukaṃ mataṃ |",
    "1416:14": "abhavyaṃ durduraṃ jñeyaṃ,",
    "1416:15": "bhavyaṃ kāliñjaraṃ mataṃ || 3 ||",
    "1416:16": "asparśaḥ ḍiṃḍimaṃ proktaṃ,",
    "1416:17": "kapālaṃ padmabhājanaṃ |",
    "1416:18": "bhaktaṃ tṛptikaraṃ jñeyaṃ,",
    "1416:19": "vyaṃjanaṃ mālatīndhanaṃ || 4 ||",
    "1416:20": "gūthaṃ catuḥsamaṃ proktaṃ,",
    "1416:21": "mūtraṃ kastūrikā smṛtā |",
    "1416:22": "svayaṃbhūḥ sihlakaṃ jñeyaṃ,",
    "1416:23": "śukraṃ karpūrakaṃ mataṃ |",
    "1416:24": "mahāmāṃsam ālijaṃ proktaṃ,",
    "1416:25": "dvīndriyayogaṃ kunduruḥ |",
    "1416:26": "vajraṃ bolam iti khyātaṃ,",
    "1416:27": "padmaṃ kakkolakaṃ mataṃ || 6 ||",
    "1416:28": "kulaṃ paṃvidhaṃ khyātaṃ varṇabhedena bheditaṃ |",
    "1416:29": "saṃdhyābhāṣā etāḥ syur buddhāśca paṃcakaulikāḥ || 7 ||",
    "1416:30": "ḍombī vajrakulī khyātā naṭī padmakulī tathā |",
    "1416:31": "śvapacī ratnakulī caiva dvijā tāthāgatī matā || 8 ||",
    "1416:32": "rajakī karmakulī caiva etā mudrāḥ susiddhidāḥ |",
    "1416:33": "āsāṃ śukraṃ bhaved vajraṃ pūjayitvā pibed vratī || 9 ||",
    "1416:34": "vajragarbha mahāsattva yanmayā kathitaṃ tvayi |",
    "1416:35": "tat sarvaṃ sādaraṃ grāhyaṃ sandhyābhāṣaṃ mahādbhataṃ || 10 ||",
    "1416:36": "yo'bhiṣikto'tra na vadet saṃdhyābhāṣayā |",
    "1416:37": "samavidrohaṇaṃ tasya jāyate nātra saṃśayaḥ || 11 ||",
    "1416:38": "ityupadravacauraiśca grahajvala [=grahajvaraiḥ] vibuddho'pi |",
    "1416:39": "mriyate'sau yadi buddho'pi saṃdhyābhāṣaṃ na bhāṣayet || 12 ||",
    "1416:40": "svasamayavidān prāpya yadi na bhāṣayedidaṃ vacaḥ |",
    "1416:41": "tadā kṣobhaṃ prakurvanti yoginyaścatuṣpīṭhajāḥ || 13 ||",
    "1416:42": "iti sarvataṃtranidāna saṃdhyābhāṣānāmni paṭale tṛtīye deśayitvā punaḥ piṃḍārthanāmnā paṭalena caturthenāha bhagavān -",
    "1416:43": "kolla ire ṭhia bolā mummuṇire kakkolā |",
    "1416:44": "ghaṇa kiviḍ ho vājjai karuṇeki aina-rolā || 1 ||",
    "1416:45": "vārdhakye sthitaṃ bolaṃ maunamaune kakkolaṃ |",
    "1416:46": "dhanaṃ kṛpoṭo bho vādyate kāruṇikam ajinaravaḥ ||",
    "1416:47": "tahi vala khajjaha gāḍhe maaṇā pijiai |",
    "1416:48": "3 siddhavandanā",
    "1416:49": "avicyutaṃ tāṃ karuṇāmupāśritāḥ",
    "1416:50": "dhiyā nayanto ho janaṃ kṛtārthatāṃ |",
    "1416:51": "jagatyaliptāḥ khalu śūnyatābalād",
    "1416:52": "jayanti siddhāḥ paramārthakovidāḥ || 3 ||",
    "1416:53": "4 caturaśītisiddhavaṃdanā",
    "1416:54": "yogavidyāmayān vande siddhāṃścaturaśītikān |",
    "1416:55": "sarvajātikulodbhūtānapyajātiparāyāṇān || 4 ||",
    "1416:56": "5 nāthābhidhabāhyasiddhavaṃdanā",
    "1416:57": "nityameva nāthānāṃ hi nirguṇe sanāthadhiyāṃ",
    "1416:58": "nityameva saguṇe hyanāthamatikāriṇāṃ |",
    "1416:59": "nityameva bāhyakarmakāṇḍe tucchadhāraṇānāṃ",
    "1416:60": "nityameva yoge yogasiddhiṣu vihāriṇāṃ ||",
    "1416:61": "nityameva jātivādakhaṇḍanaparāyaṇānāṃ",
    "1416:62": "nityameva nāthe manaskāravratadhāriṇāṃ |",
    "1416:63": "nityameva seśaṃ saṃvidhāya bauddhasiddhapathaṃ",
    "1416:64": "nityameva naumi caraṇeṣvajāticāriṇāṃ || 5 ||",
    "1416:65": "6 'santa'vandanā",
    "1416:66": "rāmabhaktipramukhaṃ vidhāya seśaṃ nāthapathaṃ",
    "1416:67": "svalpayogacaryaṃ yogamārgaguṇībhāvataḥ |",
    "1416:68": "rāmaṃ nirguṇaṃ vyavasya rāmaṃ saguṇaṃ nirasya",
    "1416:69": "rāmaṃ sahajaṃ manasikṛtya buddhakāyataḥ ||",
    "1416:70": "jātijāvalepaṃ rāmabhaktidhārayā vinīya",
    "1416:71": "kāruṇyaṃ manaḥsu saṃprasārya sarvasārataḥ |",
    "1416:72": "saṃto vijayante ye kabīrāgrābhidhānā bhuvi",
    "1416:73": "teṣāṃ caraṇeṣvahaḥ nato'smi bahumānataḥ || 6 ||",
    "1416:74": "7 'santa' vacanavaṃdanā",
    "1416:75": "vītasarvadoṣāṃ naumi vācamihasarvasattāṃ",
    "1416:76": "nityaṃ deśayantīṃ sattvakāyeṣu mahākṣamāṃ |",
    "1416:77": "dharmaṃ mahākaruṇāparāyaṇāṃ vadantīṃ sadā",
    "1416:78": "sarvavidhāṃ hiṃsāṃ dūrayantīṃ duratikramāṃ ||",
    "1416:79": "prajñayā sadarthopāyayutayā samanvāgatām",
    "1416:80": "arthakriyāṃ kārayantīṃ niyatamanuttamāṃ |",
    "1416:81": "śānteranuśaṃsaṃ saṃdiśantīmaparyantāṃ guṇe",
    "1416:82": "paramaṃ pramāṇamapramāṇagamanopamāṃ || 7 ||",
    "1416:83": "8 sahajatattvanirūpaṇaprasaṃge punaḥ sahajavandanā",
    "1416:84": "anakṣaraṃ yat sugato'nvabhūtvān",
    "1416:85": "yadeva saṃdeśitavānanakṣaraḥ |",
    "1416:86": "samastaśāstreṣu bahu prapaṃcitaṃ",
    "1416:87": "tadeva me bhātu sadarpitākṣaraṃ || 8 ||",
    "1416:88": "9 sahajasya rahasyamayatā gurupramāṇatā ca",
    "1416:89": "yathā kumārī surataṃ sakhīmukhāt",
    "1416:90": "śṛṇoti varṇākṣarato hyagocaraṃ |",
    "1416:91": "tathaiva kalyāṇajano gurormukhāt",
    "1416:92": "karoti karṇe sahajaṃ vijānataḥ || 9 ||",
    "1416:93": "10 sahajasya svakāye'nubhavaḥ",
    "1416:94": "gṛhe'pi tiṣṭhan vijane'pi saṃvasan",
    "1416:95": "prayatnato yogamupāśrito gurau |",
    "1416:96": "adhisvakāyaṃ kurute mahāsukhaṃ",
    "1416:97": "sukhena sākṣād vividhoditaṃ satāṃ || 10 ||",
    "1416:98": "11 kāyaparijñānaṃ",
    "1416:99": "saronadīpaṃkajaṣaṃḍaśomano",
    "1416:100": "yathā sumerurbahudivyasaṃśrayaḥ |",
    "1416:101": "tathaiva nāḍīgaṇacakravibhramo",
    "1416:102": "jināśrayastiṣṭhati merudaṃḍakaḥ || 11 ||",
    "1416:103": "adhastād merudaṇḍasya pradeśe gudasaṃśraye |",
    "1416:104": "vartate prathamaṃ cakraṃ sukhapālābhidhānakaṃ || 12 ||",
    "1416:105": "nābhau hṛtkaṃṭhayoḥ śīrṣe merau cakracatuṣṭayaṃ |",
    "1416:106": "nirmāṇaṃ dharmasaṃbhogau mahāsukhamiti kramāt || 13 ||",
    "1416:107": "caturṣvetuṣu cakreṣu jinaḥ sahajasaṃjñakaḥ |",
    "1416:108": "siddhānāṃ sādhānākṣetraṃ catuṣkāyātmakaḥ sthitaḥ || 14 ||",
    "1416:109": "praveśo jinakāyeṣu yathā nāḍyo bhavetsatāṃ |",
    "1416:110": "sāvadhūtīti vikhyātā kāyamerau kṛtālayā || 15 ||",
    "1416:111": "ubhayoḥ pārśvayorasyā dve nāḍyo tiṣṭhato'pare |",
    "1416:112": "tasmāt pratipadā seyaṃ madhyamā jinagāminī || 16 ||",
    "1416:113": "nāsāpuṭena vāmena lalanāliścandranāḍikā |",
    "1416:114": "kālirdakṣiṇato lakṣyā rasanā sūryanāḍikā || 17 ||",
    "1416:115": "bhavanti bahavo kāye nāḍyo'trārthaparāṅmukhā|",
    "1416:116": "sadarthagāminau tvekā madhyamā sugatapriyā||18||",
    "1416:117": "asmin kalevare puṃsāṃ nāḍīcakramidaṃ tathā |",
    "1416:118": "puṣkariṇyāṃ yathā nālapadmaṃ vihitasaṃśrayaṃ || 19 ||",
    "1416:119": "padmopameṣu cakreṣu mṛṇāladalakalpanā |",
    "1416:120": "tattvaṃ bhāvayituṃ proktā siddhaistattvārthavedibhiḥ || 20 ||",
    "1416:121": "12 sādhanāsaṃketaḥ",
    "1416:122": "maṇipadmasamāyoge'pyacyutād bodhicittataḥ |",
    "1416:123": "ālikālisamāyogāt prāṇānāṃ ca nirodhataḥ || 21 ||",
    "1416:124": "avadhūtīpathenaiva jinakṣetravihāriṇaḥ |",
    "1416:125": "śūnye mahāsukhe pūrṇe cittasyātra dhruvā sthitiḥ || 22 ||",
    "1416:126": "eṣa cittasya viśrāmaḥ siddhānāmarthadeśanā |",
    "1416:127": "aprāṇacittasaṃcārā'himānalakarā sthitiḥ || 23 ||",
    "1416:128": "sahajasya sphuṭīkāre eṣa buddhena saṃgamaḥ |",
    "1416:129": "ehipaśyakadharmo'yaṃ pratyātmaṃ gocaraḥ satāṃ || 24 ||",
    "1416:130": "hāsukhe yanmanaso'calā sthitir",
    "1416:131": "vivṛtya yatnādavadhūtikāpathaṃ |",
    "1416:132": "sphuṭīkṛtiḥ sā sahajasya, tattvataḥ",
    "1416:133": "sa eva caṃḍālikayā samāgamaḥ || 25 ||",
    "1416:134": "dvayaṃdvayaprāptimatāmavicyutau",
    "1416:135": "sudhāmbunaḥ saṃvṛtibodhicetasaḥ |",
    "1416:136": "datra mudrāptiratīva tattanau",
    "1416:137": "rahasyamevaṃpratime karaṇḍake || 26 ||",
    "1416:138": "kṣaṇaṃ vicitraṃ ca vipākavat kṣaṇaṃ",
    "1416:139": "kṣaṇaṃ vimardaṃ ca tato vilakṣaṇaṃ |",
    "1416:140": "iti kṣaṇānaṃ hi catuṣṭaye ratā",
    "1416:141": "dvayaṃdvayaṃ prāpya bhavanti sādhavaḥ || 27 ||",
    "1416:142": "kṣaṇe vicitre surataṃ vahirbahu",
    "1416:143": "kṣaṇe vipāke tu sukhasya vedanā |",
    "1416:144": "kṣaṇe virbheda pariniṣṭhitaṃ sukhe",
    "1416:145": "vilakṣaṇaṃ tad yadakalpitaṃ kṣaṇaṃ || 28 ||",
    "1416:146": "idaṃ hi sarvaṃ sahajaṃ parāparaṃ",
    "1416:147": "vyatītarūpaṃ yadidaṃ ca rūpavat |",
    "1416:148": "tadeva siddheḥ pathikāḥ kathaṃ cana",
    "1416:149": "pramānti vai kuṃduruyogajakṣaṇe || 29 ||",
    "1416:150": "tanoti tṛptiṃ sukhasīkaraḥ pṛthak",
    "1416:151": "mahāsukhādatra mahārṇavopamāt |",
    "1416:152": "paraṃtu tattvaṃ na tadeva vidyate",
    "1416:153": "tadaṃśumātraṃ paramārthamāmṛti || 30 ||",
    "1416:154": "mahāsukhaṃ tanmanasāvikalpitaṃ",
    "1416:155": "sadāgatirgantumalaṃ na vartate |",
    "1416:156": "raveḥ pravṛttirna ca śarvarīpater",
    "1416:157": "na rāgiṇāṃ tatra gatirvirāgiṇāṃ || 31 ||",
    "1416:158": "niraṃjanaṃ tat sahajaṃ gatadvayaṃ",
    "1416:159": "mahāsukhaṃ tat khasamaṃ hyacittakaṃ |",
    "1416:160": "rase samaṃ tattvaphalāmanaskriyaṃ",
    "1416:161": "tathāgatastat paramārthanivṛtiḥ || 32 ||",
    "1416:162": "bhaved hiraṇyasya bhavedutāyasaḥ",
    "1416:163": "karoti bandhaṃ nigaḍo na mocarna |",
    "1416:164": "bhavetsadartho hyasadartha eva vā",
    "1416:165": "na kalpitārthaḥ paramārtha ucyate || 32 ||",
    "1416:166": "akalpitārthe na manaḥ pravartate",
    "1416:167": "vaco varākaṃ tu kathaṃ pravartatāṃ |",
    "1416:168": "tato hi maunāḥ paramārthadeśane",
    "1416:169": "tathāgatā yānti munitvabhājanaṃ || 34 ||",
    "1416:170": "na tat tattvaṃ śūnyaṃ na ca punaraśūnyaṃ vilasati",
    "1416:171": "pravṛttaṃ bhāvena prasarati na cābhāvamanugaṃ |",
    "1416:172": "vikalpānāṃ jālaiḥ satatamavadhūtaṃ samarasaṃ",
    "1416:173": "parokṣe pratyakṣe nayanamanasornāpi viṣayaḥ || 35 ||",
    "1416:174": "anāmākhyaṃ tattvaṃ bahutaravikalpairiha janāḥ",
    "1416:175": "sadā nāmnāṃ jālairvividhavidharūpairdiviṣadāṃ |",
    "1416:176": "paṭhanto dhyāyanto vacanabahulairāgamagaṇair",
    "1416:177": "ajānanto hyeva prakaṭamupatiṣṭhanti kudhiyaḥ || 36 ||",
    "1416:178": "sa evaiko devaḥ sakalabahuśākhāgamagaṇaiḥ",
    "1416:179": "sadā saṃdraṣṭavyaḥ śravaṇamananadhyānavidhibhiḥ |",
    "1416:180": "tamevātmārāmāṃ sugatatanujāḥ siddhanivahāḥ",
    "1416:181": "śarīre paśyanto jagati vicaraṃtīha sukṛtaḥ || 37 ||",
    "1416:182": "duradhigamyamidaṃ sahajaṃ padaṃ",
    "1416:183": "virala eva janaḥ śṛṇute tataḥ |",
    "1416:184": "praviralo yatate khalu caryayā",
    "1416:185": "samadhigacchati yaḥ sa tu durlabhaḥ || 38 ||",
    "1416:186": "rahasyato'pyatra rahasyamuttamaṃ",
    "1416:187": "vinirviśantastadidaṃ svacaryayā |",
    "1416:188": "sukhena gāyanti jinātmasaṃbhavāḥ",
    "1416:189": "sugītidohāmiranāsavonmadāḥ || 39 ||",
    "1416:190": "vacāṃsi tānīha parāṃ pavitratāṃ",
    "1416:191": "bhajanti mantrapratimāṇi gṛḍhatāṃ |",
    "1416:192": "sadaiva gamyāni rahasyavedimir",
    "1416:193": "jano'tra ko veda samagrabhāvataḥ || 40 ||",
    "1416:194": "13 kalyāṇamitrānusmaraṇaṃ",
    "1416:195": "yathārutārtho vacasāṃ yathā sphuṭo",
    "1416:196": "bhavedabhīṣṭārthavigāhane kṣamaḥ |",
    "1416:197": "tathā prayatne vihitādaro'bhavaṃ",
    "1416:198": "prabodhacandrasya vaco'nupālayan || 41 ||",
    "1416:199": "viśodhyamāne kriyamāṇaṭippaṇau",
    "1416:200": "vimudyramāṇe yugapad yathākṣaṇaṃ |",
    "1416:201": "yadābhavad grantha ihālpamudrito",
    "1416:202": "divaṃ prabodho'tra gato vihāya naḥ || 42 ||",
    "1416:203": "ṣaṣṭhyāṃ hi pauṣaśuklasya budhavārāntime kṣaṇe |",
    "1416:204": "guruvārapravṛttestu pūrvaṃ dinakarodavāt || 43 ||",
    "1416:205": "dhaṃdhāvāre ( 2499)",
    "1416:206": "hi bhuvane nirvṛte lokanāyake |",
    "1416:207": "dvandvaikavyomanayane ( 3012)",
    "1416:208": "vikramārkasya vatsare || 44 ||",
    "1416:209": "prabodhacandraḥ śrīmān bāgacīvaṃśanandanaḥ |",
    "1416:210": "asmākaṃ paśyatāmeva skandhaśāntimavāptavān || 45 ||",
    "1416:211": "tasyātyantaviyoge'smin mānasaṃ stabdhatāṃ gataṃ |",
    "1416:212": "saṃdṛṣṭāśca diśaḥ śūnyāstamo vyāptaṃ hi sarvataḥ || 46 ||",
    "1416:213": "api cāsyāmavasthāyāṃ tatpuṇyasmaraṇena ca |",
    "1416:214": "yatnena śodhito granthaṣṭippaṇībhiryathā purā || 47 ||",
    "1416:215": "tasyaivādiṣṭamārgeṇa tatkṛtīḥ pravilokya ca |",
    "1416:216": "ūhena ca svakenāpi yathābuddhibalaṃ mayā || 48 ||",
    "1416:217": "tadatra kukṛtaṃ yadyat tanmaivālpamedhasaḥ |",
    "1416:218": "yadyaddhi sukṛtaṃ sarvaṃ tattasyaiva mahādhiyaḥ || 49 ||",
    "1416:219": "namāmi taṃ mahodāramānasaṃ puṇyakīrtanaṃ |",
    "1416:220": "amṛtenātra varṇana yo hyanusmaryate'niśaṃ || 50 ||",
    "1416:221": "carcā nṛṇāmiha mukhe mukha eva yasya",
    "1416:222": "yo vidyayātra bhavatīha jano'rcanīyaḥ |",
    "1416:223": "yenātra śodhanavidhardṛḍhabījamuptaṃ",
    "1416:224": "taṃ svargataṃ suhṛdamatra namāmi bhaktyā || 51 ||",
    "1416:225": "vācāmadhīśvaramudāravicāravantaṃ",
    "1416:226": "vidyādhimuktimanasaṃ mṛducittavantaṃ |",
    "1416:227": "sacchātravṛndasahakarmigaṇānavantaṃ",
    "1416:228": "krīto guṇairhi bhavato'tra nato bhavantaṃ || 52 ||",
    "1416:229": "candraṃ vilokya janatāstamupetavantaṃ",
    "1416:230": "dhīrā bhavatyudaoakālamapekṣamāṇā |",
    "1416:231": "atyantameva suhṛdīha gate'tra candre",
    "1416:232": "dharyaṃ bhavenmama kathaṃ nu mahāndhakāre || 53 ||",
    "1416:233": "nāma tvadīyamamṛtaṃ rasanāvalehyaṃ",
    "1416:234": "smartuṃ nidhirnu bhavato'tra vacovilāsaḥ |",
    "1416:235": "lekhastavāsti sakalo'dhyayanasya pātraṃ",
    "1416:236": "tvaṃ nāsi kintu vapuṣātra sadānamasyaḥ || 54 ||",
    "1416:237": "śūnyaṃ jagat sakalameva jino'nuśāsti",
    "1416:238": "prāpnoti kālavaśataḥ sakalo'tra śūnyaṃ |",
    "1416:239": "nirmānti kāyamiha lokahitāya buddhāḥ",
    "1416:240": "taṃ kintu kālamatigamya na dhartumīśāḥ | 55 ||",
    "1416:241": "yā śūnyatā harati pāṃḍudalānyaraṇye",
    "1416:242": "yā nūtāni kurute mṛdupatrakāṇi|",
    "1416:243": "yāmantareṇa gatirasti na hi prapaṃce",
    "1416:244": "sarveśvarī jayati sā vigataprapaṃcā || 56 ||",
    "1416:245": "karuṇāśūnyate yasya mahatyau deśane śubha |",
    "1416:246": "taṃ nataḥ śūnyarājānaṃ śāntibhikṣustathāgataṃ || 57 ||"
}