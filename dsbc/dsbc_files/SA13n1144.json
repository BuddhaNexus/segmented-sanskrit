{
  "SA13n1144:0": " |Nītiśāstram ||",
  "SA13n1144:1": " ||sarvajñāya namaḥ ||",
  "SA13n1144:2": "arthaśāstraviśeṣādyaḥ śāstreṣu hitakārakaḥ |",
  "SA13n1144:3": "unmeṣāya nṛṇāṃ buddhe rmasūrākṣeṇa bhāṣitaḥ ||1 ||",
  "SA13n1144:4": "śreyase ceha saṃsāre jñānopasthāpanāya vai |",
  "SA13n1144:5": "vākyaiśca jñānaśikṣāyai yathāvadarthasiddhaye |",
  "SA13n1144:6": "buddherutpādanārtha ca naya eṣaḥ prakathyate ||2 ||",
  "SA13n1144:7": "kauśalaṃ suprayuñjīta vastujātaṃ parāmṛśan |",
  "SA13n1144:8": "saṃrakṣeddharmacaryāṃ hi pratyakṣe'pi pare'pi vā ||",
  "SA13n1144:9": "krodhaṃ tyajan viśeṣeṇa paṇḍitāṃśca samāśrayet |",
  "SA13n1144:10": "vadannityaṃ ṛtaṃ vākyaṃ vadennāhitavācakam ||3 ||",
  "SA13n1144:11": "brāhmaṇaṃ pūjayedūbhaktyā nāvamanyeta gāstathā |",
  "SA13n1144:12": "varjayettādṛśīṃ caryāṃ yasmādvā rājato bhayam ||",
  "SA13n1144:13": "naiva kadāpyavajñeyāḥ śatravo nāma ye janāḥ |",
  "SA13n1144:14": "vikatthanāṃ parityajya na bhajennindyavastukam ||4 ||",
  "SA13n1144:15": "bhojyaṃ hitakaraṃ grāhyaṃ nāvamanyeta bāndhavam |",
  "SA13n1144:16": "naiva skandejjvaladvahnimāhavaṃ na vilokayet ||",
  "SA13n1144:17": "śrotavyāni ca kāvyāni na kuryātprāṇanāśanam |",
  "SA13n1144:18": "na skandet vivare kūpe nākṛtyaṃ ca samācaret ||5 ||",
  "SA13n1144:19": "vidyāṃ labdhvā samāsena na krīḍedahinā saha |",
  "SA13n1144:20": "dānaṃ yacchet yathāśakti hīnānnaiva ca kāṅkṣayet",
  "SA13n1144:21": "paranindā na kartavyā na tathātmastutiḥ svayam |",
  "SA13n1144:22": "niśā'ṭanaṃ na kartavyam jñātavyaṃ tat sadaiva hi ||6 ||",
  "SA13n1144:23": "na gacchedupa ṣaṇḍaṃ vā chinnabandhanaśṛṅgiṇam |",
  "SA13n1144:24": "bandhuhīno'nupānatko na gacchecca pathi kkacit |",
  "SA13n1144:25": "dūrādeva varjanīyau duṣṭabuddhiśca nindakaḥ |",
  "SA13n1144:26": "duṣṭāṃ bhāryāṃ parityajya viśvastāṃ tāṃ samāśrayet ||7 ||",
  "SA13n1144:27": "yo hi na jñāyate samyaṅ na bhavettena saṃgatiḥ |",
  "SA13n1144:28": "na kāmyeta kadācidvā bhūpateḥ paricārikā |",
  "SA13n1144:29": "hitaṃ vākyaṃ sadā śṛṇvanna krudhyet yatra tatra vā |",
  "SA13n1144:30": "dhenuṃ sadyaḥprasūtāṃ ca varjayeddūrameva tām ||8 ||",
  "SA13n1144:31": "na kadā viśvasennāryāṃ na viśeddustarāṃ nadīm |",
  "SA13n1144:32": "nāroheduccavṛkṣeṣu pivanmadyaṃ kadāpi vā |",
  "SA13n1144:33": "neṣṭalābhāya saṃtyājyaṃ svadharmo svadhanaṃ tathā | ||9 ||",
  "SA13n1144:34": "tacca sthānaṃ sadā tyājyaṃ rakṣāhīnaṃ tu yadbhavet |",
  "SA13n1144:35": "sarveṣāṃ gūḍhavākyāni sarvaśo na prakāśayet ||",
  "SA13n1144:36": "bhūtirna sañcitā yena sadodyukto jano hi saḥ ||",
  "SA13n1144:37": "ṛtaṃ vākyaṃ vadennityaṃ na bhāṣeta nirarthakam ||10 ||",
  "SA13n1144:38": "svāgatañca vadennityamāgataṃ purato janam |",
  "SA13n1144:39": "naradevadvijāḥ pūjyāḥ puṇyaṃ viṣayamāśrayet |",
  "SA13n1144:40": "bhajennityaṃ parisnātaṃ śubhravāsaḥsamanvitam ||11 ||",
  "SA13n1144:41": "tyajetsaṃgaṃ bahustrīṇāṃ yathā''caranti paṇḍitāḥ |",
  "SA13n1144:42": "dīrghamāyustathā prājño nairujyamadhigacchati ||12 ||",
  "SA13n1144:43": "iti prathamo'dhyāyaḥ |",
  "SA13n1144:44": "pararandhraṃ svarandhraṃ vā gopāyedvā sutaṃ priyām |",
  "SA13n1144:45": "pṛthivīva samadraṣṭā mānavaḥ sukhamaśnute ||1 ||",
  "SA13n1144:46": "marmavākyaṃ na vaktavyaṃ gūḍhaṃ naiva prakāśayet |",
  "SA13n1144:47": "bhāṣitaṃ marmavākyaṃ ca jñāyatāṃ śastradhṛgyathā ||2 ||",
  "SA13n1144:48": "asandigdhamanā bhūtvā vadedikṣuraso yathā |",
  "SA13n1144:49": "vikṣubdho vacasā yo hi vākyaśalyena hanyate ||3 ||",
  "SA13n1144:50": "ripavaḥ priyavaktāro na mānyante sadā budhaiḥ |",
  "SA13n1144:51": "viṣabhāṇḍasamāste hi carame kṣayakārakāḥ ||4 ||",
  "SA13n1144:52": "na manyeta nadīvegaṃ praśastatāṃ tu lakṣayet |",
  "SA13n1144:53": "kālo dhāvati tadbaddhi ātmano'rthān vicintayet ||5 ||",
  "SA13n1144:54": "tāvad bhayasya bhetavyaṃ yāvadbhayamanāgatam |",
  "SA13n1144:55": "āgataṃ tu bhayaṃ vīkṣya prahartavyamabhītavat ||6 ||",
  "SA13n1144:56": "arthāt palāyate jñānaṃ mārjārānmūṣiko yathā |",
  "SA13n1144:57": "bakavat jñāyatāmarthaḥ siṃhavacca jayedripum ||7 ||",
  "SA13n1144:58": "siṃhādekaṃ bakādekaṃ ṣaṭ śunastrīṇi gardabhāt |",
  "SA13n1144:59": "vāyasāt pañca śikṣecca catvāri kukkuṭādapi ||8 ||",
  "SA13n1144:60": "prabhūtamalpakāryaṃ vā yo naraḥ kurtumicchati |",
  "SA13n1144:61": "sarvārambheṇa tatkuryātsiṃhādekaṃ prakīrtitam ||9 ||",
  "SA13n1144:62": "sarvendriyāṇi saṃyamya bakavat paṇḍito janaḥ |",
  "SA13n1144:63": "kāladeśopapannāni kāryāṇi tu parīkṣayet ||10 ||",
  "SA13n1144:64": "yuddhaṃ ca prātarutthānaṃ bhojanaṃ saha bandhubhiḥ |",
  "SA13n1144:65": "striyamāpadgatāṃ rakṣeccatuḥ śikṣeta kukkuṭāta ||11 ||",
  "SA13n1144:66": "gūḍhamaithunadhārṣṭya ca kāle cā''layasaṃgraham |",
  "SA13n1144:67": "apramāda [maviśvastaṃ] pañca śikṣeta vāyasāt ||12 ||",
  "SA13n1144:68": "bahvāśī svalpasantuṣṭhaḥ sunidraḥ śīghracetanaḥ |",
  "SA13n1144:69": "prabhorbhaktaśca śūraśca jñātavyāḥ ṣaṭ śuno guṇāḥ ||13 ||",
  "SA13n1144:70": "aviśrāntaṃ vahedbhāraṃ śītoṣṇaṃ ca na vindati |",
  "SA13n1144:71": "[santoṣaśca ] tathā nityaṃ trīṇi śikṣeta gardabhāt ||14 ||",
  "SA13n1144:72": "viṃśatyete guṇā jñeyā yastu kuryād vicakṣaṇaḥ |",
  "SA13n1144:73": "sa jeṣyati ripūn sarvānajeyaśca bhaviṣyati ||15 ||",
  "SA13n1144:74": " || iti dvitīyo'dhyāyaḥ ||",
  "SA13n1144:75": "skandhenāpi vahecchatruṃ yāvanna kālasya paryayaḥ |",
  "SA13n1144:76": "tathaiva kālasamprāpte bhindyāt ghaṭamivāśmabhiḥ ||1 ||",
  "SA13n1144:77": "na gacchedīdṛśaṃ śatruṃ roti hīno bhṛśaṃ yathā |",
  "SA13n1144:78": "tena maitrī na kartavyā ya ādau pratighātakaḥ ||2 ||",
  "SA13n1144:79": "ṛṇaśeṣaścāgniśeṣaḥ śatruśeṣastathaiva ca |",
  "SA13n1144:80": "punaḥ punaḥ pravardhante tasmāccheṣaṃ na rakṣayet ||3 ||",
  "SA13n1144:81": "kṛte pratikṛtiṃ kuryāddhiṃsane pratihiṃsanam |",
  "SA13n1144:82": "tatra doṣaṃ na paśyāmi śaṭhe śāṭhyaṃ samācaret ||4 ||",
  "SA13n1144:83": "āpadarthe ghanaṃ rakṣet dārān rakṣed ghanairapi |",
  "SA13n1144:84": "ātmānaṃ satataṃ rakṣet dārairapi ghanairapi ||5 ||",
  "SA13n1144:85": "parokṣe kāryahantāraṃ pratyakṣe priyavādinam |",
  "SA13n1144:86": "varjayettādṛśaṃ mitraṃ viṣakumbhaṃ payomukham ||6 ||",
  "SA13n1144:87": "lubdhamartha pradānena ślāghyamañjalikarmaṇā |",
  "SA13n1144:88": "mūrkhaṃ chandānuvṛttyā ca yāthātathyena paṇḍitam ||7 ||",
  "SA13n1144:89": "śatruṃ sāñjaliviśvāsaiḥ saṃpūjya natamaulibhiḥ |",
  "SA13n1144:90": "kāmādaśru vimuñcanti īpsitāḥ dhanakāmukāḥ ||8 ||",
  "SA13n1144:91": "balīyasi praṇamatāṃ jayecca durbalaṃ ripum |",
  "SA13n1144:92": "sandhimicchet samenāpi vigrahaṃ na samācaret ||9 ||",
  "SA13n1144:93": "na tat kuryādyathodvegaṃ nācareddāruṇaṃ tathā |",
  "SA13n1144:94": "nātkṣipedyaḥ śiraḥpātaḥ khaṇḍakarma rabhet na ||10 ||",
  "SA13n1144:95": "na vastavyamareḥ sthāne rabheta kalahaṃ na vā |",
  "SA13n1144:96": "na yeṣāṃ vidyate bhedaḥ kutastān bhedayiṣyasi |",
  "SA13n1144:97": "nonmūlayettarīrmūlaṃ yanmūlaṃ ca dṛḍhaṃ bhavet ||11 ||",
  "SA13n1144:98": "na sā sabhā yatra na santi vṛddhā",
  "SA13n1144:99": "vṛddhā na te ye na vadanti dharmam |",
  "SA13n1144:100": "dharmaḥ sa no yatra na ramyamasti",
  "SA13n1144:101": "satyaṃ na tad yacchaladoṣayuktam ||12 ||",
  "SA13n1144:102": "kliśnāti kaṇṭakaṃ biddhaṃ naṣṭo dharmastathaiva ca |",
  "SA13n1144:103": "śatrūṇāṃ ca viruddhānāṃ mūlanāśāt sukhī bhava ||13 ||",
  "SA13n1144:104": "nātyantaṃ saralairbhāvyaṃ gatvā paśya vanasthalīm |",
  "SA13n1144:105": "chidyante saralāstatra kubjāstiṣṭhanti pādapāḥ ||14 ||",
  "SA13n1144:106": "yadyadā cintitaṃ kiñcittadaiva hitacintitam |",
  "SA13n1144:107": "paṇḍitaśca tathākārī tūrṇamātmavaśaṃ nayet ||15 ||",
  "SA13n1144:108": "yadapasarati meṣaḥ kāraṇaṃ tat prahartuṃ",
  "SA13n1144:109": "mṛgapatiratikopāt saṃkucatyutpatiṣṇuḥ |",
  "SA13n1144:110": "hṛdayanihitavairā gūḍhamantropacārāḥ",
  "SA13n1144:111": "kimiva hi gaṇayanto buddhimantaḥ kṣamante ||16 ||",
  "SA13n1144:112": "kutaḥ kokilaḥ sauvarṇyaṃ balmīkaṃ raupyamāskhikam |",
  "SA13n1144:113": "ko naṣṭo nāgate kāle bhujaṃgasya padaṃ nu kim ||17 ||",
  "SA13n1144:114": "padasthaṃ nāvamanyeta matimantaṃ ya āśrayet |",
  "SA13n1144:115": "namitaṃ na phaṭāsthānaṃ yasya na kṣayito viṣaḥ ||18 ||",
  "SA13n1144:116": "na viśvaset pūrvaparājitasya",
  "SA13n1144:117": "śatrośca mitratvamupāgatasya |",
  "SA13n1144:118": "mṛgo yathā nīravapādaśabdai",
  "SA13n1144:119": "rnihanyate vyādhaviṣāktavāṇaiḥ ||19 ||",
  "SA13n1144:120": " || atha tṛtīyo'dhyāyaḥ samāptaḥ ||",
  "SA13n1144:121": "ayaṃ svārthaḥ parārtho'yamityevaṃ vā na kalpayet |",
  "SA13n1144:122": "vibudhā naiva manyante svaṃ paraṃ vā pṛthak pṛthak",
  "SA13n1144:123": "niyuñjīta parasyārthe protsaheta svakarmaṇi ||1 ||",
  "SA13n1144:124": "añjanasya kṣayaṃ dṛṣṭā valmīkasya ca sañcayam |",
  "SA13n1144:125": "budhastathaiva yuñjīta stokena sañcitaṃ yathā ||2 ||",
  "SA13n1144:126": "dhūrto mohayate sarvān mūḍho muhyati nityaśaḥ |",
  "SA13n1144:127": "aviśvasteṣu viśvāsāt svaguptimanucintayet ||3 ||",
  "SA13n1144:128": "valmīkasya vināśo vai kīṭaniṣṭhīvanādbhavet |",
  "SA13n1144:129": "abandhyaṃ divasaṃ kuryād dānādhyayanakarmabhiḥ ||4 ||",
  "SA13n1144:130": "sajjano'pi sadā mānyo nāśrayedvā khalaṃ tathā |",
  "SA13n1144:131": "ripuṃ jayecca śauryeṇa śaṭhe naiva ca viśvaset ||5 ||",
  "SA13n1144:132": "bahiṣkāryā sadā veśyā kṣantavyo hi gurustathā |",
  "SA13n1144:133": "viśvaṃ yena parijñeyaṃ jagatyāṃ nāśakaṃ tathā ||6 ||",
  "SA13n1144:134": "sārthakaṃ karma yasya syāt sajjate tara vai janaḥ |",
  "SA13n1144:135": "ramyaṃ yatra vacaḥ samyak guṇānākhyāti nityaśaḥ ||7 ||",
  "SA13n1144:136": "na viśvasedaviśvaste viśvaste nātiviśvaset |",
  "SA13n1144:137": "viśvāsādbhayamutpannaṃ sarvaṃ mūlādvinaśyati ||8 ||",
  "SA13n1144:138": "na grāhyaṃ bhautikaṃ sarvaṃ śatruśaktau na viśvaset |",
  "SA13n1144:139": "gūhennityaṃ svabhāvaṃ ca parabhāvaṃ ca lakṣayet ||9 ||",
  "SA13n1144:140": "paradārā viṣāstulyāḥ evaṃ ca paracārikāḥ |",
  "SA13n1144:141": "mṛtyudvārāṇi vindante viśvāsādubhayostayoḥ ||10 ||",
  "SA13n1144:142": "āyuryauvanabhogeṣu ripāvūrddhe bhujaṃgame |",
  "SA13n1144:143": "viśvāso naiva [vijñānāṃ ] strīṣu rājakuleṣu ca ||11 ||",
  "SA13n1144:144": "jñānārthamāśrayennityaṃ śraddhavā paṇḍitaṃ janam |",
  "SA13n1144:145": "evaṃ jñānārthinā sarvaṃ jñātavyamityaśeṣataḥ ||12 ||",
  "SA13n1144:146": "viśvāso naiva pāpeṣu paṇḍitairnātmapūjanam |",
  "SA13n1144:147": "yatasteṣu na viśvāso jīvikā naśyate nṛṇām ||13 ||",
  "SA13n1144:148": "antakaḥ parano mṛtyuḥ pātālaṃ vaḍavāmukham |",
  "SA13n1144:149": "kṣuradhārā viṣaṃ sarpo vahnivityekataḥ striyaḥ ||14 ||",
  "SA13n1144:150": "śatrupakṣaḥ parityājya ścātmānande samāśritaḥ |",
  "SA13n1144:151": "sarvato buddhimāneṣa ciraṃ nandati bhūyasā ||15 ||",
  "SA13n1144:152": "cakṣurnimeṣamātraṃ vā na parokṣe ripuḥ kṛtaḥ |",
  "SA13n1144:153": "nāśayet kālakhaḍgena nindāyāṃ vadhirastathā ||16 ||",
  "SA13n1144:154": "yatrodakaṃ tatra vasanti haṃsāstathaiva śuṣkaṃ parivarjayanti |",
  "SA13n1144:155": "na haṃsatulyena nareṇa bhāvyaṃ punastyajanti punarāśrayanti ||17 ||",
  "SA13n1144:156": "rājñaḥ saṅgaṃ na yāceta gaṇikāyāstathaiva hi |",
  "SA13n1144:157": "bhiṣajo vā kuṭumbānāṃ bhṛtyānāṃ naiva naiva ca ||18 ||",
  "SA13n1144:158": "yasyaiva kāraṇājjātaṃ śoko duḥkhaṃ tathā kṣatiḥ |",
  "SA13n1144:159": "śarīre nāśamūlaṃ vai kiñcinmātraṃ budhastyajet ||19 ||",
  "SA13n1144:160": "yathā caturbhiḥ kanakaṃ parīkṣyate",
  "SA13n1144:161": "nirgharṣaṇacchedanatāpatāḍanaiḥ |",
  "SA13n1144:162": "tathā caturbhiḥ puruṣaḥ parīkṣyate",
  "SA13n1144:163": "tyāgena śīlena kulena vidyayā ||20 ||",
  "SA13n1144:164": "jānīyāt yogyakālaṃ vai rakṣed guptiṃ svakaṃ param |",
  "SA13n1144:165": "lokacittavinodāya vākyeṣu viśvasetsadā ||21 ||",
  "SA13n1144:166": " |'tha caturtho'dhyāyaḥ samāptaḥ ||",
  "SA13n1144:167": "amātyo jñānasampannaḥ sarvaśāstraviśāradaḥ |",
  "SA13n1144:168": "koṣavān balavāṃścaiva yo na hanyāt sa hanyate ||1 ||",
  "SA13n1144:169": "viśvastā hi mariṣyanti yathā vaṃśaḥ phalena hi |",
  "SA13n1144:170": "viśvāsānnāśamāyāti yathāraṇye sthito mṛgaḥ ||2 ||",
  "SA13n1144:171": "ānandayati sattvāni yo hi maṅgalamañjuvāk |",
  "SA13n1144:172": "nindāmeṣyati loke saḥ paravākyanigūhakaḥ ||3 ||",
  "SA13n1144:173": "cetasā yo mahāpāpaḥ pāpakṛt doṣayuktakaḥ |",
  "SA13n1144:174": "eṣa panthāḥ khalācāro mānabhaṅgena nāśitaḥ ||",
  "SA13n1144:175": "śaṭhaśca nagaradhvaṃsī lokeṣu durjano ripuḥ |",
  "SA13n1144:176": "kujanānāṃ nidhiḥ so'pi kūpo vā malino yathā ||",
  "SA13n1144:177": "mukhaṃ miṣṭaṃ ca mādhvīkam vākyaṃ candanaśītalam |",
  "SA13n1144:178": "cittaṃ karāta sadṛśamevaṃ sa dhūrtapūruṣaḥ ||5 ||",
  "SA13n1144:179": "priyabhāṣī svayaṃ dhūrto doṣānukāyamañju vāk |",
  "SA13n1144:180": "prītirna dhriyate citte kapaṭī sa yamāntakaḥ ||6 ||",
  "SA13n1144:181": "atinīcāni vākyāni dṛṣṭimātrātinindakaḥ |",
  "SA13n1144:182": "kṣudrasaṃvādabhāṣī yo hyevaṃ duṣṭaḥ śaṭho janaḥ ||",
  "SA13n1144:183": "purā yena kṛto nāśo'dhunā yena ca nāśitaḥ |",
  "SA13n1144:184": "viśvāso'tra na kartavyaḥ koṭarasthita-sarpavat ||8 ||",
  "SA13n1144:185": "nakhināṃ ca nadīnāṃ ca śṛṃgiṇāṃ śastrapāṇinām |",
  "SA13n1144:186": "viśvāso naiva kartavyaḥ strīṣu rājakuleṣu ca ||9 ||",
  "SA13n1144:187": "agnirāpaḥ striyo mūrkho sarpo rājakulaṃ tathā |",
  "SA13n1144:188": "bhūyānnityaṃ satarko'taḥ sadyaḥprāṇaharāṇi ṣaṭ ||10 ||",
  "SA13n1144:189": "śatrave riṃkthadāyī yo nāśritavyaḥ kadācana |",
  "SA13n1144:190": "nāśayatyapi sa prāṇān yathā māyi-dvicāriṇī ||11 ||",
  "SA13n1144:191": "varjayettādṛśaṃ bandhumādāvaniṣṭakāriṇam |",
  "SA13n1144:192": "mitravāñchāṃ na gṛhṇāti hetuḥ kalahakāriṇām ||12 ||",
  "SA13n1144:193": "bandhuṃ na yo vijānāti mitraṃ parijanāṃstathā |",
  "SA13n1144:194": "pravīṇasevakān bhṛtyāṃścaivaṃ sa itaro janaḥ ||13 ||",
  "SA13n1144:195": "na sambhāṣeta cauraṃ vā bandhuṃ vā'riṣṭavāhinam |",
  "SA13n1144:196": "dvijaṃ pāpakṛtaṃ naiva striyaṃ ca vyabhicāriṇīm ||14 ||",
  "SA13n1144:197": "na dūṣayet paraṃ tatra nātmanā yat parīkṣitam |",
  "SA13n1144:198": "na kuryādīdṛśaṃ karma narake patanaṃ yataḥ ||15 ||",
  "SA13n1144:199": "ātmaiva hyātmano mitramātmaiva ripurātmanaḥ |",
  "SA13n1144:200": "svargo vā narakastatra sarvamātmavaśāspadam ||16 ||",
  "SA13n1144:201": "iti pañcamo'dhyāyaḥ ||",
  "SA13n1144:202": "yathā hi bhāsate sūryo dīptyā sarvaṃ prakāśate |",
  "SA13n1144:203": "tathaiva rājate mantrī sarvvatra samadarśakaḥ ||1 ||",
  "SA13n1144:204": "khale sakhyaṃ prāṅmadhuraṃ vadho'ntarāle nidāghadinamante |",
  "SA13n1144:205": "ekādimadhyapariṇatiramaṇīyā sādhujanamaitrī ||2 ||",
  "SA13n1144:206": "mahātmanā samaṃ prītirādau śīrṇatamā matā |",
  "SA13n1144:207": "samyagvibardhate madhye hyante tu pariramyate ||3 ||",
  "SA13n1144:208": "sādhoḥ prītirnadīvaddhi śīrṇā''dau mahatī param |",
  "SA13n1144:209": "bardhate ca krameṇāsau naivā''vṛttiśca karhicit ||4 ||",
  "SA13n1144:210": "gāvo gandhena paśyanti vedaiścaiva dvijātayaḥ |",
  "SA13n1144:211": "karṇaiḥ paśyanti rājāno bheṣajairbhiṣajastathā ||5 ||",
  "SA13n1144:212": "ghātakāmanayā śatrustoṣṭavyo miṣṭabhāṣaṇaḥ |",
  "SA13n1144:213": "nityaṃ cittavimohena gītamugdho mṛgo yathā ||6 ||",
  "SA13n1144:214": "yasyārthāstasya mitrāṇi yasyārthāstasya bāndhavāḥ |",
  "SA13n1144:215": "yasyārthāḥ sa pumālloke yasyārthāḥ sa hi paṇḍitaḥ ||7 ||",
  "SA13n1144:216": "tyajanti mitrāṇi dhanairvihīnaṃ puttāṃśca dārāṃśca suhṛjjanāṃśca |",
  "SA13n1144:217": "tamarthavantaṃ punarāśrayante'pyartho hi loke puruṣasya bandhuḥ ||8 ||",
  "SA13n1144:218": "adṛṣṭapūrvo bahavaḥ sahāyāḥ sarve padasthasya bhavanti vaśyāḥ |",
  "SA13n1144:219": "arthairvihīnasya padacyūtasya bhaveddhi kāle svajano'pi śatruḥ ||9 ||",
  "SA13n1144:220": "mantraṃ gūheta yatnena samyagbalena sādhayet |",
  "SA13n1144:221": "ripornaiva ca bhetavyaṃ ripurbheṣyatyasaṃśayam ||10 ||",
  "SA13n1144:222": "mūlanāśaṃ vipakśāṇāmādau karoti paṇḍitaḥ |",
  "SA13n1144:223": "tataḥ svapakṣayogena hanyatāṃ pūrvapīḍakaḥ ||11 |",
  "SA13n1144:224": "sakṛdduṣṭantu yo mitraṃ punaḥ sandhātumicchati |",
  "SA13n1144:225": "sa mṛtyumupagṛhṇāti garbhamaśvatarī yathā ||12 ||",
  "SA13n1144:226": "vairiṇā saha viśvāsaṃ yo naraḥ kartumicchati |",
  "SA13n1144:227": "sa vṛkṣāgreṣu suptaḥ san patitvā pratihanyate ||13 ||",
  "SA13n1144:228": "pitā''cāryaḥ suhṛnmātā bhāryā putraḥ purohitaḥ |",
  "SA13n1144:229": "rājño'ntarghātako yo hi sa hantavyo na saṃśayaḥ ||14 ||",
  "SA13n1144:230": "mṛdunaiva mṛduṃ hanti mṛdunā hanti dāruṇam |",
  "SA13n1144:231": "nāvaśyaṃ mṛdunā kiñcittasmāttīkṣṇataro mṛduḥ ||15 ||",
  "SA13n1144:232": "tulyārthaṃ tulyasāmarthyaṃ mantrajñaṃ vyavasāyinam |",
  "SA13n1144:233": "argharājyaharaṃ bhṛtyaṃ yo na hanyāt sa hanyate ||16 ||",
  "SA13n1144:234": "gāmbhīryayuktā mṛdumandavākyā",
  "SA13n1144:235": "jitendriyāḥ satyaparāḥ suyojyāḥ |",
  "SA13n1144:236": "bhāvyarthatajjñā viditārthatattvāḥ",
  "SA13n1144:237": "prāyeṇa bhṛtyāḥ kṛtino bhavanti ||17 ||",
  "SA13n1144:238": "nirālasyāḥ susaṃhṛṣṭāḥ susvapnāḥ pratibodhakāḥ |",
  "SA13n1144:239": "sukhaduḥkhasamā dhīrā bhṛtyā lokeṣu durlabhāḥ ||18 ||",
  "SA13n1144:240": "sarale saralo bhūtvā kuṭile kuṭilastathā |",
  "SA13n1144:241": "sukhini ca sukhī bhūtvā vyathite vyathitastathā ||19 ||",
  "SA13n1144:242": "yo yasminnandate bhāve nareṇa haśyate'valā",
  "SA13n1144:243": "satāṃ veśmapraveśadvāḥ notsṛjyate kadāpi vā ||20 ||",
  "SA13n1144:244": "durjanaiḥ saha vāsena sujano durjanāyate |",
  "SA13n1144:245": "paṃkilaṃ paṃkayogena nirmalaṃ hi jalaṃ yathā ||21 ||",
  "SA13n1144:246": "mukhe vahati mādhuryaṃ hṛdaye kṣārasannibham |",
  "SA13n1144:247": "komalamaśmacūrṇaṃ hi kaṭhinābhyantaraṃ sadā ||22 ||",
  "SA13n1144:248": "kadāpi nāśrayetprājño'karuṇaṃ miṣṭabhāṣiṇam |",
  "SA13n1144:249": "pracchannamasahiṣṇuṃ vā guḍamiśraṃ viṣaṃ yathā ||23 ||",
  "SA13n1144:250": "nātidhūrteṣu viśvāso naiva sandhirna cā''śrayaḥ |",
  "SA13n1144:251": "amlena bardhate nityaṃ yathā vyādhirvisūcikā ||24 ||",
  "SA13n1144:252": "mahātarurvā bhavati samūlo vā vinaśyati |",
  "SA13n1144:253": "nāntarapratyayāneti nyagrodhakaṇikāṃkuraḥ ||24 ||",
  "SA13n1144:254": "putrāḥ pautrā vinaśyanti vinaṣṭe narapālake |",
  "SA13n1144:255": "āśritāḥ sacivā bhṛtyā nyagrodhasyāṃ'kure yathā ||25 ||",
  "SA13n1144:256": " ||iti ṣaṣṭho'dhyāyaḥ ||",
  "SA13n1144:257": "pārthivasyeva vakṣyāmi bhṛtyānāṃ caiva lakṣaṇam |",
  "SA13n1144:258": "sabāndhavo mahīpālaḥ samyag bhṛtyān parīkṣayet ||1 ||",
  "SA13n1144:259": "pūjyate mānavairdevairindrādidaivataṃ yathā |",
  "SA13n1144:260": "tathaiva pūjyate rājā prajābhirmantribhiḥ saha ||2 ||",
  "SA13n1144:261": "sthiragambhīrabuddhiśca tejasvī dharmaśāstravit |",
  "SA13n1144:262": "satyavādī vinītaśca rājño janahite matiḥ ||",
  "SA13n1144:263": "kuśaladhīḥ kulīnaśca gurau bhaktiparāyaṇaḥ |",
  "SA13n1144:264": "prajānāṃ vatsalaścaiva yuvarājaḥ sa ucyate ||3 |4 ||",
  "SA13n1144:265": "kalyāṇahitavān bhūpo gurūṇāṃ doṣaguptakaḥ |",
  "SA13n1144:266": "samamatiḥ sukhe duḥkhe samare cāpalāyitaḥ",
  "SA13n1144:267": "kulaśīleṣu sampanno nītidharmeṣu paṇḍitaḥ |",
  "SA13n1144:268": "tathaiva pūjyate rājā caturasraḥ prakīrtitaḥ ||6 ||",
  "SA13n1144:269": "vākpaṭu rbuddhisampanno nītiśāstreṣu paṇḍitaḥ |",
  "SA13n1144:270": "miṣṭālāpī sadācāro rājamantrī tathaiva hi ||7 ||",
  "SA13n1144:271": "medhāvī vākpaṭuḥ prājñaḥ paracittopalakṣakaḥ |",
  "SA13n1144:272": "dhīro yathoktavādī ca eṣa dūto vidhīyate ||8 ||",
  "SA13n1144:273": "vedavedāṅgatattvajño japahomaparāyaṇaḥ |",
  "SA13n1144:274": "āśīrvādaparo nityameṣa [prājñaḥ] purohitaḥ ||9 ||",
  "SA13n1144:275": "sakṛduktagṛhītārtho laghuhasto jitākṣaraḥ |",
  "SA13n1144:276": "śabdaśāstraparijñātā eṣa lekhaka iṣyate ||10 ||",
  "SA13n1144:277": "varṇāñchabdāṃśca yo vetti śabdatattvavicakṣaṇaḥ |",
  "SA13n1144:278": "vidheyaḥ pāṭhako hyeva gandharvaḥ svaravidyathā ||11 ||",
  "SA13n1144:279": "śubhāśubhaphalābhijño dhīraḥ prājño jitandriyaḥ |",
  "SA13n1144:280": "daṇḍādhikārikaḥ śuddho nṛpasya deharakṣakaḥ ||12 ||",
  "SA13n1144:281": "āyurvedakṛtābhyāsaḥ sarveṣāṃ priyadarśanaḥ |",
  "SA13n1144:282": "[śīlavidhiṣu sampanno ] vaidyo eṣa vidhīyate ||13 ||",
  "SA13n1144:283": "balavānmadhuvaktaścā 'parāñjānāti yo laghu |",
  "SA13n1144:284": "parāśayasadābhijño vidheyaḥ pālakaḥ sadā ||14 ||",
  "SA13n1144:285": "śastreṣu kuśalī dakṣo vāhaneṣu suśikṣakaḥ |",
  "SA13n1144:286": "dhairya vīryaguṇopetaḥ senādhyakṣo vidhīyate ||15 ||",
  "SA13n1144:287": "pitṛpaitāmaho dakṣaḥ śāstrajño miṣṭapācakaḥ |",
  "SA13n1144:288": "śaucaprītisamāyuktaḥ sūpakāraḥ sa ucyate ||16 ||",
  "SA13n1144:289": "śānto vinītaḥ kuśalaḥ satkulīnaḥ śubhānvitaḥ |",
  "SA13n1144:290": "śāstrārthatattvago'mātyo bhaved bhūmibhujāmiha ||17 ||",
  "SA13n1144:291": "dhīro'pi vijayī rājā śvetacchatrapatākayā |",
  "SA13n1144:292": "śobhate samare nityaṃ tasya kīrtirbhaved dhruvā ||18 ||",
  "SA13n1144:293": "śuṣkāsthikhaṇḍaṃ prati lobhinā śunā |",
  "SA13n1144:294": "bhūyo'pi daṃṣṭrābhiridaṃ hi daśyate |",
  "SA13n1144:295": "lelihyate srāvi sukhena śoṇitaṃ |",
  "SA13n1144:296": "tathaiva tṛṣṇārtajanaḥ sukhe rataḥ ||19 ||",
  "SA13n1144:297": "iti saptamo'dhyāyaḥ |",
  "SA13n1144:298": "atha masūrākṣapraṇītanītiśāstraṃ samāptam ||",
  "SA13n1144:299": "bhāratīyapaṇḍitadharmaśrīvajrena bhauṭṭabhikṣuśākyamatyā ca",
  "SA13n1144:300": "saṃskṛtabhāṣāyā bhoṭabhāṣāyāmanūditamidamiti |"
}