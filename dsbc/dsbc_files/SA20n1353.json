{
  "SA20n1353:0": "caturdaśo'dhikāraḥ",
  "SA20n1353:1": "avavādānuśāsanīvibhāge ślokā ekapañcāśat |",
  "SA20n1353:2": "kalpāsaṃkhyeyaniryāto hyadhimuktiṃ vivardhayan |",
  "SA20n1353:3": "saṃpūrṇaḥ kuśalairdharmaiḥ sāgaro vāribhiryathā ||1 ||",
  "SA20n1353:4": "tathā saṃbhṛtasaṃbhāro hyādiśuddhau jinātmajaḥ |",
  "SA20n1353:5": "suvijñaḥ kalpa[lya]cittaśca bhāvanāyāṃ prayujyate ||2 ||",
  "SA20n1353:6": "dharmasrotasi buddhebhyo 'vavādaṃ labhate tadā |",
  "SA20n1353:7": "vipulaṃ śamathajñānavaipulyagamanāya hi ||3 ||",
  "SA20n1353:8": "tataḥ sūtrādike dharme so'dvayārthavibhāvake |",
  "SA20n1353:9": "sūtrādināmni bandhīyāccittaṃ prathamato yatiḥ ||4 ||",
  "SA20n1353:10": "tataḥ padaprabhedeṣu vicaredanupūrvaśaḥ |",
  "SA20n1353:11": "vicārayettadarthāṃśca pratyātmayoniśaśca saḥ ||5 ||",
  "SA20n1353:12": "avadhṛtya ca tānarthāndharme saṃkalayetpunaḥ |",
  "SA20n1353:13": "tataḥ kuryātsamāśāstiṃ tadarthādhigamāya saḥ ||6 ||",
  "SA20n1353:14": "eṣeta pratyavekṣeta manojalpaiḥ prabandhataḥ |",
  "SA20n1353:15": "nirjalpaikarasaiścāpi manaskārairvicārayet ||7 ||",
  "SA20n1353:16": "jñeyaḥ śamathamārgo 'sya dharmanāya ca piṇḍitaṃ |",
  "SA20n1353:17": "jñeyo vipaśyanāmārgastadarthānāṃ vicāraṇā ||8 ||",
  "SA20n1353:18": "yuganaddhaśca vijñeyo mārgastatpiṇḍitaṃ punaḥ |",
  "SA20n1353:19": "līnaṃ cittasya gṛhṇīyāduddhataṃ śamayetpunaḥ ||9 ||",
  "SA20n1353:20": "śa[sa]maprāptamupekṣeta tasminnālambane punaḥ |",
  "SA20n1353:21": "sātatyenātha satkṛtya sarvasminyojayetpunaḥ ||10 ||",
  "SA20n1353:22": "nibadhyālambane cittaṃ tatpravedhaṃ[vāhaṃ] na vikṣipet |",
  "SA20n1353:23": "avagamyāśu vikṣepaṃ tasmin pratiharetpunaḥ ||11 ||",
  "SA20n1353:24": "pratyātmaṃ saṃkṣipeccittamuparyupari buddhimān |",
  "SA20n1353:25": "tataścara [da]mayeccittaṃ samādhau guṇadarśanāt ||12 ||",
  "SA20n1353:26": "aratiṃ śamayettasminvikṣepadoṣadarśanāt |",
  "SA20n1353:27": "abhidhyādaurmanasyādīnvyutthitān śamayettathā ||13 ||",
  "SA20n1353:28": "tataśca sābhisaṃskārāṃ citte svarasavāhitāṃ |",
  "SA20n1353:29": "labhetānabhisaṃskārān[rāṃ] tadabhyāsātpunaryatiḥ ||14 ||",
  "SA20n1353:30": "tataḥ sa tanukāṃ labdhvā praśrabdhiṃ kāyacetasoḥ |",
  "SA20n1353:31": "vijñeyaḥ samanaskāraḥ punastān [stāṃ] sa vivardhayan ||15 ||",
  "SA20n1353:32": "vṛddhidūraṃgamatvena maurlī sa labhate sthitiṃ |",
  "SA20n1353:33": "tāṃ śodhayannabhijñārthameti karmaṇyatāṃ parāṃ ||16 ||",
  "SA20n1353:34": "dhyāne 'bhijñābhinirhārāllokadhātūnsa gacchati |",
  "SA20n1353:35": "pūjārthamaprameyāṇāṃ buddhāyāṃ śravaṇāya ca ||17 ||",
  "SA20n1353:36": "aprameyānupāsyāsau buddhānkalpairameyagaiḥ |",
  "SA20n1353:37": "karmaṇyatāṃ parāmeti cetasastadupāsanāt ||18 ||",
  "SA20n1353:38": "tato 'nuśaṃsān labhate pañca śuddhaiḥ sa pūrvagān |",
  "SA20n1353:39": "viśuddhibhājanatvaṃ ca tato yāni niruttaraṃ ||19 ||",
  "SA20n1353:40": "kṛtsnādausvalpa[dauṣṭhulya] kāyo hi dravate 'sya pratikṣaṇaṃ |",
  "SA20n1353:41": "āpūryate ca praśrabdhyā kāyacittaṃ samantataḥ ||20 ||",
  "SA20n1353:42": "aparicchinnamābhāsaṃ dharmāṇāṃ vetti sarvataḥ |",
  "SA20n1353:43": "akalpitāni saṃśuddhau nimittāni prapaśyati ||21 ||",
  "SA20n1353:44": "prapūrau ca viśuddhau ca dharmakāyasya sarvathā |",
  "SA20n1353:45": "karoti satataṃ dhīmānevaṃ hetuparigrahaṃ ||22 ||",
  "SA20n1353:46": "tataścāsau tathābhūto bodhisattvaḥ samāhitaḥ |",
  "SA20n1353:47": "manojalpādvinirmuktān sarvārthānna prapaśyati ||23 ||",
  "SA20n1353:48": "dharma[rmā]lokasya vṛdhdyarthaṃ vīryamārabhate dṛḍhaṃ |",
  "SA20n1353:49": "dharmālokavivṛdhdyā ca cittamātre 'vatiṣṭhate ||24 ||",
  "SA20n1353:50": "sarvārthapratibhāsatvaṃ tataścitte prapaśyati |",
  "SA20n1353:51": "prahīno grāhyani[vi]kṣepastadā tasya bhavatyasau ||25 ||",
  "SA20n1353:52": "tato grāhakavikṣepaḥ kevalo 'syāvaśiṣyate |",
  "SA20n1353:53": "ānantaryasamādhiṃ ca spṛśatyāśu tadā punaḥ ||26 ||",
  "SA20n1353:54": "yato grāhakavikṣepo hīyate tadanantaraṃ |",
  "SA20n1353:55": "jñeyānyuṣmagatādīni etāni hi yathākramaṃ ||27 ||",
  "SA20n1353:56": "dvayagrāhavisaṃyuktaṃ lokottaramanuttaraṃ |",
  "SA20n1353:57": "nirvikalpaṃ malāpetaṃ jñānaṃ sa labhate punaḥ ||28 ||",
  "SA20n1353:58": "sāsyāśrayaparāvṛttiḥ prathamā bhūmiriṣyate |",
  "SA20n1353:59": "ameyaiścāsya sā kalpaiḥ suviśuddhiṃ nigacchati ||29 ||",
  "SA20n1353:60": "dharmadhātośca samatāṃ pratividhya punastadā |",
  "SA20n1353:61": "sarvasatveṣu labhate sadātmasamacittatāṃ ||30 ||",
  "SA20n1353:62": "nirātmatāyāṃ duḥkhārthe kṛtye niḥpratikarmaṇi |",
  "SA20n1353:63": "satveṣu samacitto 'sau yathānye 'pi jinātmajāḥ ||31 ||",
  "SA20n1353:64": "traidhātukātmasaṃskārānabhūtaparikalpataḥ |",
  "SA20n1353:65": "jñānena suviśuddhena advayārthena paśyati ||32 ||",
  "SA20n1353:66": "tadabhāvasya bhāvaṃ ca vimuktaṃ dṛṣṭihāyibhiḥ |",
  "SA20n1353:67": "labdhvā darśanamārgo hi tadā tena nirūcyate ||33 ||",
  "SA20n1353:68": "abhāvaśūnyatāṃ jñātvā tathābhāvasya śūnyatāṃ |",
  "SA20n1353:69": "prakṛtyā śūnyatāṃ jñātvā śūnyajña iti kathyate ||34 ||",
  "SA20n1353:70": "animittapadaṃ jñeyaṃ vikalpānāṃ ca saṃkṣayaḥ |",
  "SA20n1353:71": "abhūtaparikalpaśca tadapraṇihitasya hi ||35 ||",
  "SA20n1353:72": "tena darśanamārgeṇa saha lābhaḥ sadā mataḥ |",
  "SA20n1353:73": "sarveṣāṃ bodhipakṣāṇāṃ vicitrāṇāṃ jinātmaje ||36 ||",
  "SA20n1353:74": "saṃskāramātraṃ jagadetya buddhyā nirātmakaṃ duḥkhivirūḍhimātraṃ |",
  "SA20n1353:75": "vihāya yānarthamayātmadṛṣṭiḥ mahātmadṛṣṭiṃ śrayate mahārthāṃ ||37 ||",
  "SA20n1353:76": "vinātmadṛṣṭyā ya ihātmadṛṣṭirvināpi duḥkhena suduḥkhitaśca |",
  "SA20n1353:77": "sarvārthakartā na ca kārakāṅkṣī yathātmanaḥ svātmahitāni kṛtvā ||38 ||",
  "SA20n1353:78": "yo muktacittaḥ parayā vimuktyā baddhaśca gāḍhāyatabandhanena |",
  "SA20n1353:79": "duḥkhasya paryantamapaśyamānaḥ prayujyate caiva karoti caiva ||39 ||",
  "SA20n1353:80": "svaṃ duḥkhamudvoḍhumihāsamartho lokaḥ kutaḥ piṇḍitamanyaduḥkhaṃ |",
  "SA20n1353:81": "janmaikamālokayate[gataṃ] tvacinto viparyayāttasya tu bodhisattvaḥ ||40 ||",
  "SA20n1353:82": "yatprema yā vatsalatā prayogaḥ satveṣvakhedaśca jinātmajānāṃ |",
  "SA20n1353:83": "āścaryametatparamaṃ bhaveṣu na caiva satvātmasamānabhāvāt ||41 ||",
  "SA20n1353:84": "tato'sau bhāvanāmārge pariśiṣṭāsu bhūmiṣu |",
  "SA20n1353:85": "jñānasya dvividhasyeha bhāvanāyai prayujyate ||42 ||",
  "SA20n1353:86": "nivirkalpaṃ ca tajjñānaṃ buddhadharmaviśodhakaṃ |",
  "SA20n1353:87": "anyadyathāvyavasthānaṃ satvānāṃ paripācakaṃ ||43 ||",
  "SA20n1353:88": "bhāvanāyāśca niryāṇaṃ dvayasaṃkhyeyasamāptitaḥ |",
  "SA20n1353:89": "paścimāṃ bhāvanāmetya bodhisatvau 'bhiṣiktakaḥ ||44 ||",
  "SA20n1353:90": "vajropamaṃ samādhānaṃ vikalpābhedyametya ca |",
  "SA20n1353:91": "niṣṭhāśrayaparāvṛttiṃ sarvāvaraṇanirmalāṃ ||45 ||",
  "SA20n1353:92": "sarvākārajñatāṃ caiva labhate 'nuttaraṃ padaṃ |",
  "SA20n1353:93": "yatrasthaḥ sarvasatvānāṃ hitāya pratipadyate ||46 ||",
  "SA20n1353:94": "kathaṃ tathā durlabhadarśane munau bhavenmahārthaṃ na hi nityadarśanaṃ |",
  "SA20n1353:95": "bhṛśaṃ samāpyāyitacetasaḥ sadā prasādavegairasamaśravodbhavaiḥ ||47 ||",
  "SA20n1353:96": "a[pra]codyamānaḥ satataṃ ca saṃmukhaṃ tathāgatairdharmasu[mu]khe vyavasthitaḥ |",
  "SA20n1353:97": "nigṛhya keśeṣviva doṣagahvarāt nikṛṣya bodhau sa balānniveśyate ||48 ||",
  "SA20n1353:98": "sa sarvalokaṃ suviśuddhadarśanairakalpabodhairabhibhūya sarvathā |",
  "SA20n1353:99": "mahāndhakāraṃ vidhamayya bhāsate jaganmahāditya ivātyudārataḥ ||49 ||",
  "SA20n1353:100": "buddhāḥ samyakpraśaṃsāṃ vidadhati satataṃ svārthasamyakprayukte,",
  "SA20n1353:101": "nindāmīrṣyāprayukte sthitivicayapare cāntarāyānukūlān |",
  "SA20n1353:102": "dharmān sarvaprakārānvidhivadiha jinā darśayantyagrasatve,",
  "SA20n1353:103": "yān varjyāsevya yoge bhavati vipulatā saugate śāsane'smim ||50 ||",
  "SA20n1353:104": "iti satataśubhācayaprapūrṇaḥ suvipulametya sa cetasaḥ samādhiṃ |",
  "SA20n1353:105": "munisatatamahāvavādalabdho bhavati guṇārṇavapārago 'grasatvaḥ ||51 ||",
  "SA20n1353:106": " || mahāyānasūtrālaṃkāre avavādānuśāsanyadhikāraścaturdaśaḥ ||"
}