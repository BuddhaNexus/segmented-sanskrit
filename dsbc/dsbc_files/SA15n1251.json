{
  "SA15n1251:0": " ||4 ||",
  "SA15n1251:1": "kṣaṇabhaṅgasiddhiḥ ||",
  "SA15n1251:2": " |'nvayātmikā ||",
  "SA15n1251:3": " |ṃamastārāyai ||",
  "SA15n1251:4": "ākṣiptavyatirekā yā vyāptiranvayarūpiṇī |",
  "SA15n1251:5": "sādharmyavati dṛṣṭānte sattvahetorihocyate ||",
  "SA15n1251:6": "yat sat tat kṣaṇikam |",
  "SA15n1251:7": "yathā ghaṭaḥ |",
  "SA15n1251:8": "santaśvāmī vivādāspadībhūtā padarthā iti |",
  "SA15n1251:9": "hetoḥ parokṣārthapratipādakatvaṃ hetvābhāsatvaśaṅkānirākaraṇamantareṇa na śakyate pratipādayitum |",
  "SA15n1251:10": "hetvābhāsāśca aśiddhaviruddhānaikāntikaprabhedena trividhāḥ |",
  "SA15n1251:11": "tatra na tāvadayamasiddho hetuḥ |",
  "SA15n1251:12": "yadi nāma darśane darśane nānāprakāraṃ sattvalakṣaṇamuktamāste,",
  "SA15n1251:13": "arthakriyākārittvaṃ,",
  "SA15n1251:14": "sattāsamavāyaḥ,",
  "SA15n1251:15": "svarūpasattvam,",
  "SA15n1251:16": "utpādavyayadhrauvyayogitvaṃ,",
  "SA15n1251:17": "pramāṇaviṣayattvaṃ tadupalambhakapramāṇagocaratvaṃ,",
  "SA15n1251:18": "vyapadeśaviṣayatvamityādi,",
  "SA15n1251:19": "tathāpi kimanenāprastutenedānīmeva niṣṭaṅkitena |",
  "SA15n1251:20": "yadeva hi pramāṇato nirūpyamāṇaṃ kadārthānāṃ sattvamupapannaṃ bhaviṣyati tadeva vayamapi svīkariṣyāmaḥ |",
  "SA15n1251:21": "kevalaṃ tadetadarthakriyākāritvaṃ sarvajanaprasiddhamāste tat khalvatra sattvaśabdenābhisandhāya sādhanatvenopāttam |",
  "SA15n1251:22": "tacca yathāyogaṃ pratyakṣānumānapramāṇaprasiddhasadbhāveṣu bhāveṣu pakṣikṛteṣu pratyakṣādinā pramāṇena pratītamiti na svarūpeṇāśrayadvāreṇa bāsiddhisaṃbhāvanāpi ||",
  "SA15n1251:23": "nāpi viruddhatā,",
  "SA15n1251:24": "sapakṣīkṛte ghaṭe sadbhāvāt |",
  "SA15n1251:25": "nanu kathamasya sapakṣatvam,",
  "SA15n1251:26": "pakṣavadatrāpi kṣaṇabhaṅgāsiddheḥ |",
  "SA15n1251:27": "na hyasya pratyakṣataḥ kṣaṇabhaṅgasiddhiḥ,",
  "SA15n1251:28": "tathātvenāniścayāt |",
  "SA15n1251:29": "nāpi sattvānumānataḥ,",
  "SA15n1251:30": "punarnidarśanāntarāpekṣāyāmanavasthānaprasaṅgāt |",
  "SA15n1251:31": "na cānyadanumānamasti |",
  "SA15n1251:32": "saṃbhave vā tenaiva pakṣe'pi kṣaṇabhaṅgasiddheralaṃ sattvānumāneneti cet |",
  "SA15n1251:33": "ucyate | anumānāntarameva prasaṅgaprasaṅgaviparyayātmakaṃ ghaṭasya kṣaṇabhaṅgaprasādhakaṃ pramāṇāntaramasti |",
  "SA15n1251:34": "tathā hi ghaṭo vartamānakṣaṇe tāvadekāmarthakriyāṃ karoti |",
  "SA15n1251:35": "atītānāgatakṣaṇayorapi ki tāmevārthakriyāṃ kuryāt,",
  "SA15n1251:36": "anyāṃ vā,",
  "SA15n1251:37": "na vā kāmapi kriyāmiti trayaḥ pakṣāḥ ||",
  "SA15n1251:38": "nātra prathamaḥ pakṣo yuktaḥ,",
  "SA15n1251:39": "kṛtasya karaṇāyogāt |",
  "SA15n1251:40": "atha dvitīyo'bhyupagamyate,",
  "SA15n1251:41": "tadidamatra vicāryatām |",
  "SA15n1251:42": "yadā ghaṭo vartamānakṣaṇabhāvi kāryaṃ karoti tadā kimatītānāgatakṣaṇabhāvinyapi kārye śakto'śakto vā |",
  "SA15n1251:43": "yadi śaktastadā vartamānakṣaṇabhāvikāryavadatītānāgatakṣaṇabhāvyapi kāryaṃ tadaiva kuryāt |",
  "SA15n1251:44": "tatrāpi śaktatvāt |",
  "SA15n1251:45": "śaktasya ca kṣepāyogāt |",
  "SA15n1251:46": "anyathā varttamānakṣaṇabhāvino'pi kāryasyākaraṇaprasaṅgāt |",
  "SA15n1251:47": "pūrvāparakālayorapi śaktatvenāviśeṣāt |",
  "SA15n1251:48": "samarthasya ca sahakāryapekṣāyā ayogāt |",
  "SA15n1251:49": "athāśaktaḥ,",
  "SA15n1251:50": "tadaikatra kārye śaktāśaktatvaviruddhadharmādhyāsāt kṣaṇavidhvaṃso ghaṭasya durvāraprasaraḥ syāt |",
  "SA15n1251:51": "nāpi tṛtīyaḥ pakṣaḥ saṅgacchate,",
  "SA15n1251:52": "śaktasvabhāvānuvṛttereva |",
  "SA15n1251:53": "yadā hi śaktasya padārthasya vilambo'pyasahyastadā dūrotsāritamakaraṇam |",
  "SA15n1251:54": "anyathā vārtamānikasyāpi kāryasyākaraṇaṃ syādityuktam |",
  "SA15n1251:55": "tasmād yad yadā yajjananavyavahārapātraṃ tattadā tat kuryāt |",
  "SA15n1251:56": "akurvacca na jananavyavahārabhājanam |",
  "SA15n1251:57": "tadevamekatra kārye samarthetarasvabhāvatayā pratikṣaṇaṃ bhedād ghaṭasya sapakṣatvamakṣatam ||",
  "SA15n1251:58": "atra prayogaḥ |",
  "SA15n1251:59": "yad yadā yajjananavyavahārayogyaṃ tat tadā tajjanayatyeva |",
  "SA15n1251:60": "yathā antyā kāraṇasāmagrī svakāryam |",
  "SA15n1251:61": "atītānāgatakṣaṇabhāvikāryajananavyavahārayogyaścāyaṃ ghaṭo vartamānakṣaṇabhāvikāryakaraṇakāle sakalakriyātikramakāle'pīti svabhāvahetuprasaṅgaḥ |",
  "SA15n1251:62": "asya ca dvitīyādikṣaṇabhāvikāryakaraṇavyavahāragocaratvasya prasaṅgasādhanasya vārtamānikakāryakaraṇakāle sakalakriyātikramakāle ca ghaṭe dharmiṇi parābhyupagamamātrataḥ siddhatvādasiddhistāvadasaṃbhavinī |",
  "SA15n1251:63": "nāpi viruddhatā,",
  "SA15n1251:64": "sapakṣe'ntyakāraṇasāmagryāṃ sadbhāvasaṃbhavāt |",
  "SA15n1251:65": "nanvayaṃ sādhāraṇānaikāntiko hetuḥ |",
  "SA15n1251:66": "sākṣādajanake'pi kuśūlādyavasthitavījādau vipakṣe samarthavyavahāragocaratvasya sādhanasya darśanāditi cet | na |",
  "SA15n1251:68": "dvividho hi samarthavyavahāraḥ - pāramārthika aupacārikaśca |",
  "SA15n1251:69": "tatra yatpāramārthikaṃ jananaprayuktaṃ jananavyavahāragocaratvaṃ tadiha sādhanatvenopāttam |",
  "SA15n1251:70": "tasya ca kuśūlādyavasthitabījādau kāraṇakāraṇatvādaupacārikajananavyavahāraviṣayabhūte saṃbhavābhāvāt kutaḥ sādhāraṇānaikāntikatā |",
  "SA15n1251:71": "na cāsya sandigdhavyatirekitā,",
  "SA15n1251:72": "viparyaye bādhakapramāṇasadbhāvāt |",
  "SA15n1251:73": "tathā hīdaṃ jananavyavahāragocaratvaṃ niyataviṣayatvena vyāptamiti sarvajanānubhavaprasiddham |",
  "SA15n1251:74": "na cedaṃ nirnimittam,",
  "SA15n1251:75": "deśakālasvabhāvaniyamābhāvaprasaṅgāt |",
  "SA15n1251:76": "na ca jananādanyannimittamupalabhyate,",
  "SA15n1251:77": "tadanvayavyatirekānuvidhānadarśanāt |",
  "SA15n1251:78": "yadi ca jananamantareṇāpi jananavyavahāragocaratvaṃ syāt tadā sarvasya sarvatra jananavyavahāra ityaniyamaḥ syāt |",
  "SA15n1251:79": "niyataścāyaṃ pratītaḥ |",
  "SA15n1251:80": "tato jananābhāve vipakṣe niyataviṣayatvasya vyāpakasya nivṛttau nivartamānaṃ jananavyavahāragocaratvaṃ janana eva viśrāmyatīti vyāptisiddheranavadyo hetuḥ |",
  "SA15n1251:81": "na caiṣa ghaṭo varttamānakāryakaraṇakṣaṇe sakalakriyātikramaṇe cātītānāgatakṣaṇabhāvi kārya janayati |",
  "SA15n1251:82": "tato na jananavyavahārayogyaḥ,",
  "SA15n1251:83": "sarvaḥ prasaṅgaḥ prasaṅgaviparyayaniṣṭha iti nyāyāt ||",
  "SA15n1251:84": "atrāpi prayogaḥ |",
  "SA15n1251:85": "yad yadā yanna karoti na tattadā tatra samarthavyavahārayogyam |",
  "SA15n1251:86": "yathā śālyaṅkuramakurvan kodravaḥ śālyaṅkure |",
  "SA15n1251:87": "na karoti caiṣā ghaṭo vartamānakṣaṇabhāvikāryakaraṇakāle sakalakriyātikramakāle cātītānāgatakṣaṇabhāvi kāryamitivyāpakānupalabdhirbhinatti samarthakṣaṇādasamarthakṣaṇam ||",
  "SA15n1251:88": "atrāpyasiddhirnāsti,",
  "SA15n1251:89": "vartamānakṣaṇabhāvikāryakaraṇakāle sakalakriyātikramakāle cātītānāgatakṣaṇabhāvikāryakaraṇasyāyogāt |",
  "SA15n1251:90": "nāpi virodhaḥ,",
  "SA15n1251:91": "sapakṣe bhāvāt |",
  "SA15n1251:92": "na cānaikāntikatā,",
  "SA15n1251:93": "pūrvoktena nyāyena samarthavyavahāragocaratvajanakatvayorvidhibhūtayoḥ sarvopasaṃhāravatyā vyāpteḥ prasādhanāt ||",
  "SA15n1251:94": "yat punaratroktam,",
  "SA15n1251:95": "yad yadā yanna karoti na tattadā tatra samarthamityatra kaḥ karotyarthaḥ |",
  "SA15n1251:96": "kiṃ kāraṇatvam |",
  "SA15n1251:97": "uta kāryotpādānuguṇasahakārisākalyam |",
  "SA15n1251:98": "ahosvit kāryāvyabhicāraḥ |",
  "SA15n1251:99": "kāryasaṃbandho veti |",
  "SA15n1251:100": "tatra kāraṇatvameva karotyarthaḥ |",
  "SA15n1251:101": "tataḥ pakṣāntarabhāvino doṣā anabhyupagamapratihatāḥ |",
  "SA15n1251:102": "na cātra pakṣe kāraṇatvasāmarthyayoḥ paryāyatvena vyāpakānupalambhasya sādhyāviśiṣṭatvamabhidhātumucitam,",
  "SA15n1251:103": "samarthavyavahāragocaratvābhāvasya sādhyatvāt |",
  "SA15n1251:104": "kāraṇatvasamarthavyavahāragocaratvayośca vṛkṣaśiṃśapayoriva vyāvṛttibhedo'stītyanavasara evaivaṃvidhasya kṣudrapralāpasya |",
  "SA15n1251:105": "tadevaṃ prasaṅgaprasaṅgaviparyayahetudvayabalato ghaṭe dṛṣṭānte kṣaṇabhaṅgaḥ siddhaḥ |",
  "SA15n1251:106": "tat kathaṃ sattvādanyadanumānaṃ dṛṣṭānte kṣaṇabhaṅgasādhakaṃ nāstītyucyate |",
  "SA15n1251:107": "na caivaṃ sattvahetorvaiyarthyam,",
  "SA15n1251:108": "dṛṣṭāntamātra eva prasaṅgaprasaṅgaviparyayābhyāṃ kṣaṇabhaṅgaprasādhanāt ||",
  "SA15n1251:109": "nanvābhyāmeva pakṣe'pi kṣaṇabhaṅgasiddhirastviti cet |",
  "SA15n1251:110": "astu, ko doṣaḥ |",
  "SA15n1251:111": "yo hi pratipattā prativastu yad yadā yajjananavyavahārayogyaṃ tattadā tajjanayati ityādikamupanyasitumanalasastasya tata eva kṣaṇabhaṅgasiddhiḥ |",
  "SA15n1251:112": "yastu prativastu tannyāyopanyāsaprayāsabhīruḥ sa khalvekatra dharmiṇi yad yadā yajjananavyavahārayogyaṃ tattadā tajjanayati ityādinyāyena sattvamātramasthairyavyāptamavadhārya sattvādevānyatra kṣaṇikatvamavagacchatīti,",
  "SA15n1251:113": "kathamapramato vaiyarthyamasyācakṣīta |",
  "SA15n1251:114": "tadevamekakāryakāriṇo ghaṭasya dvitīyādikṣaṇa bhāvikāryāpekṣayā samarthetarasvabhāvaviruddhadharmādhyāsād bheda eveti kṣaṇabhaṅgitayā sapakṣatāmāvahati ghaṭe sattvaheturupalabhyamāno na viruddhaḥ |",
  "SA15n1251:115": "na cāyamanaikāntikaḥ,",
  "SA15n1251:116": "atraiva sādharmyavati dṛṣṭānte sarvopasaṃhāravatyā vyāpteḥ prasādhanāt |",
  "SA15n1251:117": "nanu viparyayabādhakapramāṇabalād vyāptisiddhiḥ |",
  "SA15n1251:118": "tasya copanyāsavārtāpi nāsti |",
  "SA15n1251:119": "tatkathaṃ vyāptiḥ prasādhiteti cet |",
  "SA15n1251:120": "tadetat taralabuddhivilasitam |",
  "SA15n1251:121": "tathā hi uktametad vartamānakṣaṇabhāvikāryakaraṇakāle'tītānāgatakṣaṇabhāvikārye'pi ghaṭasya śaktisaṃbhave tadānīmeva tatkaraṇam |",
  "SA15n1251:122": "akaraṇe ca śaktāśaktasvabhāvatayā pratikṣaṇaṃ bheda iti kṣaṇikatvena vyāptaiva sā arthakriyāśaktiḥ ||",
  "SA15n1251:123": "nanvevamanvayamātramastu |",
  "SA15n1251:124": "vipakṣāt punarekāntena vyāvṛttiriti kuto labhyata iti cet |",
  "SA15n1251:125": "vyāptisiddhereva |",
  "SA15n1251:126": "vyatirekasandehe vyāptisiddhireva kathamiti cet | na |",
  "SA15n1251:128": "dvividhā hi vyāptisiddhiḥ |",
  "SA15n1251:129": "anvayarūpā ca kartṛdharmaḥ sādhanadharmavati dharmiṇi sādhyadharmasyāvaśyambhāvo yaḥ,",
  "SA15n1251:130": "vyatirekarūpā ca karmadharmaḥ sādhyābhāve sādhanasyāvaśyambhāvoyaḥ |",
  "SA15n1251:131": "enayoścaikatarapratītirniyamena dvitīyapratītimākṣipati |",
  "SA15n1251:132": "anyathaikasyā evāsiddheḥ |",
  "SA15n1251:133": "tasmād yathā viparyaye bādhakapramāṇabalāt niyamavati vyatireke siddhe'nvayaviṣayaḥ saṃśayaḥ pūrvaṃ sthito'pi paścāt parigalati tato'nvayaprasādhanārthaṃ na pṛthak sādhanamucyate tathā prasaṅgatadviparyayahetudvayabalato niyamavatyanvaye siddhe vyatirekaviṣaye pūrvaṃ sthito'pi sandehaḥ paścāt parigalatyeva |",
  "SA15n1251:134": "na ca vyatirekaprasādhakamanyat pramāṇaṃ vaktavyam |",
  "SA15n1251:135": "tataśca sādhyābhāve sādhanasyaikāntiko vyatirekaḥ |",
  "SA15n1251:136": "sādhane sati sādhyasyāvaśyamanvayo veti na kaścidarthabhedaḥ |",
  "SA15n1251:137": "tadevaṃ viparyayabādhakapramāṇamantareṇāpi prasaṅgaprasaṅgaviparyayahetudvayabalādanvayarūpavyāptisiddho sattvahetoranaikāntikatvasyābhāvādataḥ sādhanāt kṣaṇabhaṅgasiddhiranavadyeti ||",
  "SA15n1251:138": "nanu ca sādhanamidamasiddham |",
  "SA15n1251:139": "na hi kāraṇabuddhyā kārya gṛhyate,",
  "SA15n1251:140": "tasya bhāvitvāt |",
  "SA15n1251:141": "na ca kāryabuddhyākāraṇam,",
  "SA15n1251:142": "tasyātītatvāt |",
  "SA15n1251:143": "na ca vartamānagrāhiṇā jñānenātītānāgatayorgrahaṇam,",
  "SA15n1251:144": "atiprasaṅgāt |",
  "SA15n1251:145": "na ca pūrvāparayoḥ kālayorekaḥ pratisandhātā asti,",
  "SA15n1251:146": "kṣaṇabhaṅgabhaṅgaprasaṅgāt |",
  "SA15n1251:147": "kāraṇābhāve tu kāryābhāvapratītiḥ svasaṃvedanavādino manorathasyāpyaviṣayaḥ |",
  "SA15n1251:148": "nanu ca pūrvottarakālayoḥ saṃvitto,",
  "SA15n1251:149": "tābhyāṃ vāsanā,",
  "SA15n1251:150": "tayā ca hetūphalāvasāyo vikalpa iti cet tadayuktam |",
  "SA15n1251:151": "sa hi vikalpo gṛhītānusandhāyako'tadrūpasamāropako vā |",
  "SA15n1251:152": "na prathamaḥ pakṣaḥ |",
  "SA15n1251:153": "ekasya pratisandhāturabhāve pūrvāparagrahaṇayorayogāt |",
  "SA15n1251:154": "vikalpavāsanāyā evābhāvāt |",
  "SA15n1251:155": "nāpi dvitīyaḥ |",
  "SA15n1251:156": "marīcikāyāmapi jalavijñānasya prāmāṇyaprasaṅgāt |",
  "SA15n1251:157": "tadevamanvayavyatirekayorapratipatterarthakriyālakṣaṇaṃ sattvamasiddhamiti ||",
  "SA15n1251:158": "kiṃ ca prakārāntarādapīdaṃ sādhanamasiddham |",
  "SA15n1251:159": "tathā hi bījādīnāṃ sāmarthyaṃ bījādijñānāt tatkāryādaṅkurādervā niścetavyam |",
  "SA15n1251:160": "kāryatvaṃ ca vastutvasiddhau sidhyati |",
  "SA15n1251:161": "vastutvaṃ ca kāryāntarāt |",
  "SA15n1251:162": "kāryāntarasyāpi kāryatvaṃ vastutvasiddhau |",
  "SA15n1251:163": "tadvastutvaṃ ca tadaparakāryāntarādityanavasthā |",
  "SA15n1251:164": "athānavasthābhayāt paryante kāryāntaraṃ nāpekṣate,",
  "SA15n1251:165": "tadā tenaiva pūrveṣāmasattvaprasaṅgānnaikasyāpyarthasāmarthya sidhyati |",
  "SA15n1251:166": "nanu kāryatvasattvayorbhinnavyāvṛttikatvāt sattāsiddhāvapi kāryatvasiddhau kā kṣatiriti cet |",
  "SA15n1251:167": "tadasaṅgatam |",
  "SA15n1251:168": "satyapi kāryatvasattvayorvyāvṛttibhede sattāsiddho kutaḥ kāryatvasiddhiḥ |",
  "SA15n1251:169": "kāryatvaṃ hyabhūtvābhāvitvam |",
  "SA15n1251:170": "bhavanaṃ ca sattā |",
  "SA15n1251:171": "sattā ca saugatānāṃ sāmarthyameva |",
  "SA15n1251:172": "tataśca sāmarthyasandehe bhavatītyeva vaktumaśakyam |",
  "SA15n1251:173": "kathamabhūtvābhāvitvaṃ kāryatvaṃ setsyati |",
  "SA15n1251:174": "apekṣitaparavyāpāratvaṃ kāryatvamityapi nāsato dharmaḥ |",
  "SA15n1251:175": "sattvaṃ ca sāmarthyam |",
  "SA15n1251:176": "tacca sandigdhamiti kutaḥ kāryatvasiddhiḥ |",
  "SA15n1251:177": "tadasiddhau pūrvasya sāmarthyaṃ na sidhyatīti sandigdhāsiddho hetuḥ ||",
  "SA15n1251:178": "tathā viruddho'pyayam |",
  "SA15n1251:179": "tathā hi kṣaṇikatve sati na tāvadajātasyānanvayaniruddhasya vā kāryārambhakatvaṃ saṃbhavati |",
  "SA15n1251:180": "na ca niṣpannasya tāvān kṣaṇo'sti yamupādāya kasmaicit kāryāya vyāpāryeti |",
  "SA15n1251:181": "ataḥ kṣaṇikapakṣa evārthakriyānupapatterviruddhatā |",
  "SA15n1251:182": "atha vā vikalpena yadupanīyate tat sarvamavastu |",
  "SA15n1251:183": "tataśca yastvātmake kṣaṇikatve sādhye'vastūpasthāpayannanumānavikalpo viruddhaḥ |",
  "SA15n1251:184": "yadvā sarvasyaiva hetoḥ kṣaṇikatve sādhye viruddhatvaṃ deśakālāntarānanugame sādhyasādhanabhāvābhāvāt |",
  "SA15n1251:185": "anugame ca nānākālamekamakṣaṇikaṃ kṣaṇikatvena virudhyata iti ||",
  "SA15n1251:186": "anaikāntiko'pyayam,",
  "SA15n1251:187": "sattvasthairyayorvirodhābhāvāditi |",
  "SA15n1251:188": "atrocyate | yattāvaduktaṃ sāmarthyaṃ na pratīyata iti,",
  "SA15n1251:189": "tat kiṃ sarvathaiva na pratīyate,",
  "SA15n1251:190": "kṣaṇabhaṅgapakṣe vā |",
  "SA15n1251:191": "prathamapakṣe sakalakārakajñāpakahetucakrocchedānmukhaspandanamātrasyāpyakaraṇaprasaṅgaḥ |",
  "SA15n1251:192": "anyathā yenaiva vacanena sāmarthyaṃ nāstīti pratipādyate tasyaiva tatpratipādanasāmarthyamavyāhatamāyātam |",
  "SA15n1251:193": "tasmāt paramapuruṣārthasamīhayā vastutattvanirūpaṇapravṛttasya śaktisvīkārapūrvikaiva pravṛttiḥ |",
  "SA15n1251:194": "tadasvīkāre tu na kaścit kvacit pravarteteti nirīhaṃ jagajjāyeta |",
  "SA15n1251:195": "atha dvitīyaḥ pakṣaḥ |",
  "SA15n1251:196": "tadāsti tāvat sāmarthyapratītiḥ |",
  "SA15n1251:197": "sā ca kṣaṇikatve yadi nopapadyate tadā viruddhaṃ vaktumucitam |",
  "SA15n1251:198": "asiddhamiti tu nyāyabhūṣaṇīyaḥ pāpo vilāpaḥ |",
  "SA15n1251:199": "na ca satyapi kṣaṇikatve sāmarthyapratītivyāghātaḥ |",
  "SA15n1251:200": "tathā hi kāraṇagrāhijñānopādeyabhūtena kāryagrāhiṇā jñānena tadarpitasaṃskāragarbheṇa asya bhāve asya bhāva ityanvayaniścayo janyate |",
  "SA15n1251:201": "tathā kāraṇāpekṣayā bhūtalakaivalyagrāhijñānopādeyabhūtena kāryāpekṣayā bhūtalakaivalyagrāhiṇā jñānena tadarpitasaṃskāragarbheṇa asyābhāve asyābhāva iti vyatirekaniścayo janyate |",
  "SA15n1251:202": "yadāhurguravaḥ -",
  "SA15n1251:203": "ekāvasāyasamanantarajātamanya-",
  "SA15n1251:204": "vijñānamanvayavimarśamupādadhāti |",
  "SA15n1251:205": "evaṃ tadekavirahānubhavodbhavānya-",
  "SA15n1251:206": "vyāvṛttidhīḥ prathayati vyatirekabuddhim ||",
  "SA15n1251:207": "evaṃ sati gṛhītānusandhāyaka evāyaṃ vikalpaḥ,",
  "SA15n1251:208": "upādānopādeyabhūtakramipratyakṣadvayagṛhītānusandhānāt |",
  "SA15n1251:209": "yadāhālaṅkāraḥ-",
  "SA15n1251:210": "yadi nāmaikamadhyakṣaṃ na pūrvāparavittimat |",
  "SA15n1251:211": "adhyakṣadvayasadbhāve prākparāvedanaṃ katham || iti ||",
  "SA15n1251:212": "nāpi dvitīyo'siddhaprabhedaḥ |",
  "SA15n1251:213": "sāmarthyaṃ hi sattvamiti saugatānāṃ sthitireṣā |",
  "SA15n1251:214": "na caitatprasādhanārthamasmākamidānīmeva prārambhaḥ |",
  "SA15n1251:215": "kiṃ tu yatra pramāṇapratītebījādau vastubhūte dharmiṇi pramāṇapratītaṃ sāmarthyaṃ tatra kṣaṇabhaṅgaprasādhanāya |",
  "SA15n1251:216": "tataścāṅkurādīnāṃ kāryādarśanādāhatya sāmarthyasandehe'pi paṭupratyakṣaprasiddhamasatparāvṛttaṃ sanmātratvamavāryameva |",
  "SA15n1251:217": "anyathāṅkurādau sattāmātrānabhyupagame pratidarśanaṃ lakṣaṇabhedapraṇayanāyogāt |",
  "SA15n1251:218": "sarvatra sadvyavahārābhāvaprasaṅgācca |",
  "SA15n1251:219": "tasmācchāstrīyasattvalakṣaṇasandehe'pi paṭupratyakṣabalāvalambitavastubhāve'ṅkurādau kāryatvamupalabhyamānaṃ bījādeḥ sāmarthyamupasthāpayatīti nāsiddhidoṣāvakāśaḥ ||",
  "SA15n1251:220": "nāpi kṣaṇikatve sāmarthyakṣatiḥ,",
  "SA15n1251:221": "yato viruddhatā syāt |",
  "SA15n1251:222": "kṣaṇikatvaniyataprāgbhāvitvalakṣaṇakāraṇatvayorvirodhābhāvāt kṣaṇamātrasthāyino'pi sāmarthyasaṃbhavāditi nādimo virodhaḥ |",
  "SA15n1251:223": "nāpi dvitīyo virodhaprabhedaḥ |",
  "SA15n1251:224": "avastuno vastuno vā svākārasya grāhyatvepi adhyavaseyavastvapekṣayaiva sarvatra prāmāṇyapratipādanād vastusvabhāvasyaiva kṣaṇikatvasya siddhiriti kva virodhaḥ |",
  "SA15n1251:225": "yacca gṛhyate yaccādhyavasīyate te dve apyanyanivṛttī na vastunī,",
  "SA15n1251:226": "svalakṣaṇāvagāhitve'bhilāpasaṃsargānupapatteriti cet | na |",
  "SA15n1251:228": "adhyavasāyasvarūpāparijñānāt |",
  "SA15n1251:229": "agṛhīte'pi vastuni mānasyādipravṛttikārakatvaṃ vikalpasyādhyavasāyitvam |",
  "SA15n1251:230": "apratibhāse'pi pravṛttiviṣayīkṛtatvamadhyavaseyatvam |",
  "SA15n1251:231": "etaccādhyavaseyatvaṃ svalakṣaṇasyaiva yujyate, nānyasya |",
  "SA15n1251:232": "arthakriyārthitvādarthipravṛtteḥ |",
  "SA15n1251:233": "evaṃ cādhyavasāye svalakṣaṇasyāsphuraṇameva |",
  "SA15n1251:234": "na ca tasyāsphuraṇai'pi sarvatrāviśeṣeṇa pravṛttyākṣepaprasaṅgaḥ,",
  "SA15n1251:235": "pratiniyatasāmagrīprasūtāt,",
  "SA15n1251:236": "pratiniyatasvākārāt,",
  "SA15n1251:237": "pratiniyataśaktiyogāt,",
  "SA15n1251:238": "pratiniyataevātadrūpaparāvṛtte'pratīte'pi pravṛttisāmarthyadarśanāt,",
  "SA15n1251:239": "yathā sarvasyāsattve'pi bījādaṅkurasyaivotpattiḥ,",
  "SA15n1251:240": "dṛṣṭasya niyatahetuphalabhāvasya pratikṣeptumaśakyatvāt |",
  "SA15n1251:241": "paraṃ bāhyenārthena sati pratibandhe prāmāṇyam |",
  "SA15n1251:242": "anyathā tvaprāmāṇyamiti viśeṣaḥ ||",
  "SA15n1251:243": "tathā tṛtīyo'pi pakṣaḥ prayāsaphalaḥ |",
  "SA15n1251:244": "nānākālasyaikasya vastuno vastuto'saṃbhave'pi sarvadeśakālavartinoratadrūpaparāvṛttayoreva sādhyasādhanayoḥ pratyakṣeṇa vyāptigrahaṇāt |",
  "SA15n1251:245": "dvividho hi pratyakṣasya viṣayaḥ grāhyo'dhyavaseyaśca |",
  "SA15n1251:246": "sakalātadrūpaparāvṛttaṃ vastumātraṃ sākṣādasphuraṇāt pratyakṣasya grāhyo viṣayo mā bhūt,",
  "SA15n1251:247": "tadekadeśagrahaṇe tu tanmātrayorvyāptiniścāyakavikalpajananādadhyavaseyo viṣayo bhavatyeva |",
  "SA15n1251:248": "kṣaṇagrahaṇe santānaniścayavat |",
  "SA15n1251:249": "rūpamātragrahaṇe rūparasagandhasparśātmakaghaṭaniścayavacca |",
  "SA15n1251:250": "anyathā sarvānumānocchedaprasaṅgāt ||",
  "SA15n1251:251": "tathā hi vyāptigrahaḥ sāmānyayoḥ,",
  "SA15n1251:252": "viśeṣayoḥ,",
  "SA15n1251:253": "sāmānyaviśiṣṭasvalakṣaṇayoḥ svalakṣaṇa viśiṣṭasāmānyayorveti vikalpāḥ |",
  "SA15n1251:254": "nādyo vikalpaḥ,",
  "SA15n1251:255": "sāmānyasya bādhyatvāt |",
  "SA15n1251:256": "abādhyatve'pyadṛśyatvāt |",
  "SA15n1251:257": "dṛśyatve'pi puruṣārthānupayogitayā tasyānumeyatvāyogāt |",
  "SA15n1251:258": "nāpyanumitāt sāmānyād viśeṣānumānam |",
  "SA15n1251:259": "sāmānyasarvasvalakṣaṇayorvakṣyamāṇanyāyena pratibandhapratipatterayogāt |",
  "SA15n1251:260": "nāpi dvitīyaḥ,",
  "SA15n1251:261": "viśeṣasyānanugāmitvāt |",
  "SA15n1251:262": "antime tu vikalpadvaye sāmānyādhāratayā dṛṣṭa eva viśeṣaḥ sāmānyasya viśeṣyo viśeṣaṇaṃ vā karttavyaḥ |",
  "SA15n1251:263": "adṛṣṭa eva vā deśakālāntaravartī |",
  "SA15n1251:264": "yadvā dṛṣṭādṛṣṭātmako deśakālāntarvarttyatadrūpaparāvṛttaḥ sarvo viśeṣaḥ |",
  "SA15n1251:265": "na prathamaḥ pakṣo'nanugāmitvāt |",
  "SA15n1251:266": "nāpi dvitīyaḥ,",
  "SA15n1251:267": "adṛṣṭatvāt |",
  "SA15n1251:268": "na ca tṛtīyaḥ,",
  "SA15n1251:269": "prastutaikaviśeṣadarśane'pi deśakālāntaravartināṃ viśeṣāṇāmadarśanāt |",
  "SA15n1251:270": "atha teṣāṃ sarveṣāmeva viśeṣāṇāṃ sadṛśatvāt,",
  "SA15n1251:271": "sadṛśasāmagrīprasūtatvāt,",
  "SA15n1251:272": "sadṛśakāryakāritvāditi pratyāsattyā ekaviśeṣagrāhakaṃ pratyakṣamatadrūpaparāvṛttamātre niścayaṃ janayadatadrūpaparāvṛttaviśeṣamātrasya vyavasthāpakam |",
  "SA15n1251:273": "yathaikasāmagrīpratibaddharūpamātragrāhakaṃ pratyakṣaṃṃ ghaṭe niścayaṃ janayad ghaṭagrāhakaṃ vyavasthāpyate |",
  "SA15n1251:274": "anyathā ghaṭo'pi ghaṭasantāno'pi pratyakṣato na sidhyate,",
  "SA15n1251:275": "sarvātmanā grahaṇābhāvāt |",
  "SA15n1251:276": "tadekadeśagrahaṇaṃ tvatadrūpaparāvṛtte'pyaviśiṣṭam |",
  "SA15n1251:277": "yadyevamanenaiva krameṇa sarvasya viśeṣasya viśeṣaṇaviśeṣyabhāvavat vyāptipratipattirapyastu |",
  "SA15n1251:278": "tat kimarthaṃ nānākālamekamakṣaṇikamabhyupagantavyaṃ yena kṣaṇikatva sādhanasya viruddhatvaṃ syāditi na kaścidvirodha prabhedaprasaṅgaḥ ||",
  "SA15n1251:279": "na cāyamanaikāntiko'pi hetuḥ,",
  "SA15n1251:280": "pūrvoktakrameṇa sādharmyadṛṣṭānte prasaṅgaviparyayahetubhyāmanvayarūpavyāpteḥ prasādhanāt |",
  "SA15n1251:281": "nanu yadi prasaṅgaviparyayahetudvayabalato ghaṭedṛṣṭānte kṣaṇabhaṅgaḥ sidhyet tadā sattvasya niyamena kṣaṇikatvena vyāptisiddheranaikāntikatvaṃ nasyāditi yuktam |",
  "SA15n1251:282": "kevalamidamevāsambhavi |",
  "SA15n1251:283": "tathā hi śakto'pi ghaṭaḥ kramikasahakāryapekṣayā kramikāryaṃ kariṣyati |",
  "SA15n1251:284": "na caitad vaktavyam |",
  "SA15n1251:285": "samartho'rthaḥ svarūpeṇa karoti |",
  "SA15n1251:286": "svarūpaṃ ca sarvadāstītyanupakāriṇī sahakāriṇyapekṣā na yujyata iti |",
  "SA15n1251:287": "satyapi svarūpeṇa kārakatve sāmarthyābhāvāt kathaṃ karotu |",
  "SA15n1251:288": "sahakārisākalyaṃ hi sāmarthyam |",
  "SA15n1251:289": "tadvaikalyaṃ cāsāmarthyam |",
  "SA15n1251:290": "na ca tayorāvirbhāvatirobhāvābhyāṃ tadvataḥ kācit kṣatiḥ,",
  "SA15n1251:291": "tasya tābhyāmanyatvāt |",
  "SA15n1251:292": "tasmādarthaḥ samartho'pi syāt,",
  "SA15n1251:293": "na ca karotīti sandigdhavyatirekaḥ prasaṅgahetuḥ ||",
  "SA15n1251:294": "atrocyate | bhavatu tāvat sahakārisākalyameva sāmarthyam |",
  "SA15n1251:295": "tathāpi so'pi tāvad bhāvaḥ svarūpeṇa kārakaḥ |",
  "SA15n1251:296": "tasya ca yādṛśaścaramakṣaṇe'kṣepakriyādharmā svabhāvastādṛśa eva cet prathamakṣaṇe tadā tadāpi prasahya kurvāṇo brahmaṇāpyanivāryaḥ |",
  "SA15n1251:297": "na ca so'pyakṣepakriyādharmā svabhāvaḥ sākalye sati jāto bhāvād bhinna evābhidhātuṃ śakyaḥ,",
  "SA15n1251:298": "bhāvasyākartṛtvaprasaṅgāt |",
  "SA15n1251:299": "evaṃ yāvad dharmāntaraparikalpastāvattāvadudāsīno bhāvaḥ |",
  "SA15n1251:300": "tasmād yadrūpamādāya svarūpeṇāpi janayatītyucyate tasya prāgapi bhāve kathamajaniḥ kadācit |",
  "SA15n1251:301": "akṣepakriyāpratyanīkasvabhāvasya vā prācyasya paścādanuvṛttau kathaṃ kadācidapi kāryasaṃbhavaḥ ||",
  "SA15n1251:302": "nanu yadi sa evaikaḥ kartā syād yuktametat |",
  "SA15n1251:303": "kiṃ tu sāmagrī janikā |",
  "SA15n1251:304": "tataḥ sahakāryantaravirahavelāyāṃ balīyaso'pi na kāryaprasava iti kimatra viruddham |",
  "SA15n1251:305": "na hi bhāvaḥ svarūpeṇa karotīti svarūpeṇaiva karoti,",
  "SA15n1251:306": "sahakārisahitādeva tataḥ kāryotpattidarśanāt |",
  "SA15n1251:307": "tasmād vyāptivat kāryakāraṇabhāvo'pyekatrānyayogavyavacchedenānyatrāyogavyacchedenāvaboddhavyaḥ,",
  "SA15n1251:308": "tathaiva laukikaparīkṣakāṇāṃ saṃpratipatteriti ||",
  "SA15n1251:309": "atrocyate | yadā militāḥ santaḥ kāryaṃ kurvate tadaikārthakaraṇalakṣaṇaṃ sahakāritvameṣāmastu,",
  "SA15n1251:310": "ko niṣeddhā |",
  "SA15n1251:311": "militaireva tu tat kāryaṃ karttavyamiti kuto labhyate |",
  "SA15n1251:312": "pūrvāparayoarekasvabhāvatvād bhāvasya sarvadā jananājananayoranyataraniyamaprasaṅgasya durvāratvāt |",
  "SA15n1251:313": "tasmāt sāmagrī janikā,",
  "SA15n1251:314": "naikaṃ janakamiti sthiravādināṃ manorathasyāpyaviṣayaḥ |",
  "SA15n1251:315": "dṛśyate tāvadidamiti cet |",
  "SA15n1251:316": "dṛśyatām |",
  "SA15n1251:317": "kiṃ tu pūrvasthitādeva sāmagrīmadhyapraviṣṭād bhāvāt kāryotpattiranyasmādeva vā viśiṣṭād bhāvādutpannāditi vivādapadam |",
  "SA15n1251:318": "tatra prāgapi saṃbhave sarvadaiva kāryotpattirna vā kadācidapīti virodhamasamādhāya cakṣuṣī nimīlya tata eva kāryotpattidarśanāditi sādhyānuvādamātrapravṛttaḥ kṛpāmarhatīti |",
  "SA15n1251:319": "na ca pratyabhijñādibalādekatvasiddhiḥ |",
  "SA15n1251:320": "tat pauruṣasya lūnapunarjātakeśanakhādāvapyupalambhato nirdalanāt |",
  "SA15n1251:321": "lakṣaṇabhedasya ca darśayitumaśakyatvāt |",
  "SA15n1251:322": "sthirasiddhadūṣaṇe cāsmābhiḥ prapañcato nirastatvāt |",
  "SA15n1251:323": "tasmāt sākṣāt kāryakāraṇabhāvāpekṣayobhayatrāpyanyayogavyavacchedaḥ |",
  "SA15n1251:324": "vyāptau tu sākṣāt paramparayā kāraṇamātrāpekṣayā kāraṇe vyāpake'yogavyavacchedaḥ |",
  "SA15n1251:325": "kārye vyāpye'nyayogavyavacchedaḥ |",
  "SA15n1251:326": "tathā tadatatsvabhāve vyāpake'yogavyavacchedaḥ |",
  "SA15n1251:327": "tatsvabhāve ca vyāpye'nyayogavyavacchedaḥ |",
  "SA15n1251:328": "vikalpārūḍharūpāpekṣayā vyāptau dvividhamavadhāraṇam |",
  "SA15n1251:329": "nanu yadi pūrvāparakālayorekasvabhāvo bhāvaḥ sarvadā janakatvenājanakatvena vā vyāpta upalabdhaḥ syāt,",
  "SA15n1251:330": "tadāyaṃ prasaṅgaḥ saṃgacchate |",
  "SA15n1251:331": "na ca kṣaṇabhaṅgavādinā pūrvāparakālayorekaḥ kaścidupalabdha iti cet |",
  "SA15n1251:332": "tadetadatigrāmyam |",
  "SA15n1251:333": "tathā hi pūrvāparakālayorekasvabhāvatve satītyasyāyamarthaḥ |",
  "SA15n1251:334": "parakālabhāvī janako yaḥ svabhāvo bhāvasya sa eva yadi pūrvakālabhāvī,",
  "SA15n1251:335": "pūrvakālabhāvī vā yo'janakaḥ svabhāvaḥ sa eva yadi parakālabhāvī tadopalabdhameva jananamajananaṃ vā syāt |",
  "SA15n1251:336": "tathā ca sati siddhayoreva svabhāvayorekatvārope siddhameva jananamajananaṃ vāsajyata iti |",
  "SA15n1251:337": "nanu kāryameva sahakāriṇamamekṣate,",
  "SA15n1251:338": "na tu kāryotpattihetuḥ |",
  "SA15n1251:339": "yasmād dvividhaṃ sāmarthyaṃ nijamāgantukaṃ na sahakāryantaram,",
  "SA15n1251:340": "tato'kṣaṇikasyāpi kramavat sahakārinānātvādapi kramavat kāryanānātvopapatteraśakyaṃ bhāvānāṃ pratikṣaṇamanyānyatvamupapādayitumiti cet |",
  "SA15n1251:341": "ucyate |",
  "SA15n1251:342": "bhavatu tāvannijāgantukabhedena dvividhaṃ sāmarthyam |",
  "SA15n1251:343": "tathāpi yat prātisvikaṃ vastusvalakṣaṇamarthakriyādharmakamavaśya mabhyupagantavyam,",
  "SA15n1251:344": "tat kiṃ prāgapi paścādeva veti vikalpya yaddūṣaṇamudīritaṃ tatra kimuktamaneneti na pratīmaḥ |",
  "SA15n1251:345": "yattu kāryeṇaiva sahakāriṇo'pekṣyanta ityupaskṛtaṃ tadapi nirupayogam |",
  "SA15n1251:346": "yadi hi kāryameva svajanmani svatantraṃ syād yuktametat |",
  "SA15n1251:347": "kevalamevaṃ sati sahakārisākalyasāmarthyakalpanamaphalam |",
  "SA15n1251:348": "svatantrādeva hi kāryaṃ kādācitkaṃ bhaviṣyati |",
  "SA15n1251:349": "tathā ca sati santo hetavaḥ sarvathā'samarthāḥ |",
  "SA15n1251:350": "asadetat kāryaṃ svatantramiti viśuddhā buddhiḥ |",
  "SA15n1251:351": "atha kāryasyaivāyamaparādho yadidaṃ samarthe kāraṇe satyapi kadācinnopapadyata iti cet |",
  "SA15n1251:352": "na tattarhi tatkāryaṃ svātantryāt |",
  "SA15n1251:353": "yadbhāṣyam",
  "SA15n1251:354": "sarvāvasthāsamāne'pi kāraṇe yadyakāryatā |",
  "SA15n1251:355": "svatantraṃ kāryamevaṃ syānna tatkāryaṃ tathā sati ||",
  "SA15n1251:356": "atha na tadbhāve bhavatīti tatkāryamucyate |",
  "SA15n1251:357": "kiṃtu tadabhāve na bhavatyeveti,",
  "SA15n1251:358": "vyatirekaprādhānyāditi cet | na |",
  "SA15n1251:360": "yadi hi svayaṃ bhavan bhāvayedeva hetuḥ svakāryam,",
  "SA15n1251:361": "tadā tadabhāvaprayukto'syābhāva iti pratītiḥ syāt |",
  "SA15n1251:362": "no ced yathā kāraṇe satyapi kārya svātantryānna bhavati,",
  "SA15n1251:363": "tathā tadabhāve'pi svātantryādeva na bhūtamiti śaṅkā kena nivāryeta |",
  "SA15n1251:364": "yad bhāṣyam",
  "SA15n1251:365": "tadbhāve'pi na bhāvaścedabhāve'bhāvitā kutaḥ |",
  "SA15n1251:366": "tadabhāvaprayukto'sya so'bhāva iti tat kutaḥ |",
  "SA15n1251:367": "tasmād yathaiva tadabhāve niyamena na bhavati tathaiva tadbhāve niyamena bhavedeva |",
  "SA15n1251:368": "abhavacca na tatkāraṇatāmātmanaḥ kṣamate |",
  "SA15n1251:369": "yaccoktaṃ prathamakāryotpādanakāle hi uttarakāryotpādanasvabhāvaḥ,",
  "SA15n1251:370": "ataḥ prathamakāla evāśeṣāṇi kāryāṇi kuryāditi |",
  "SA15n1251:371": "tadidaṃ mātā me bandhyetyādivat svavacanavirodhādayuktam |",
  "SA15n1251:372": "yo hi uttarakāryajananasvabhāvaḥ sa kathamādau kāryaṃ kuryāt |",
  "SA15n1251:373": "na tarhi tatkāryakaraṇasvabhāvaḥ |",
  "SA15n1251:374": "na hi nīlotpādanasvabhāvaḥ pītādikamapi karotīti |",
  "SA15n1251:375": "atrocyate | sthirasvabhāvatve hi bhāvasyottarakālamevedaṃ kāryaṃ na pūrvakālamiti kuta etat |",
  "SA15n1251:376": "tadabhāvācca kāraṇamapyutarakāryakaraṇasvabhāvamityapi kutaḥ |",
  "SA15n1251:377": "kiṃ kurmaḥ |",
  "SA15n1251:378": "uttarakālameva tasya janmeti cet |",
  "SA15n1251:379": "astu sthiratve tadanupapadyamānamasthiratāmādiśatu |",
  "SA15n1251:380": "sthiratve'pyeṣa eva svabhāvastasya yaduttarakṣaṇa eva karotīti cet |",
  "SA15n1251:381": "hatedānīṃ pramāṇapratyāśā |",
  "SA15n1251:382": "dhūmādatrāgnirityatrāpi svabhāva evāsya yadidānīmatra niragnirapi dhūma iti vaktuṃ śakyatvāt |",
  "SA15n1251:383": "tasmāt pramāṇaprasiddhe svabhāvālambanam |",
  "SA15n1251:384": "na tu svabhāvāvalambanena pramāṇavyālopaḥ |",
  "SA15n1251:385": "tasmād yadi kāraṇasyottarakāryakārakatvamabhyupagamya kāryasya prathamakṣaṇabhāvitvamāsajyate,",
  "SA15n1251:386": "syāt svavacanavirodhaḥ |",
  "SA15n1251:387": "yadā tu kāraṇasya sthiratve kāryasyottarakālatvamevāsaṅgatamataḥ kāraṇasyāpyuttarakāryajanakatvaṃ vastuto'sambhavi tadā prasaṅgasādhanamidam |",
  "SA15n1251:388": "jananavyavahāragocaratvaṃ hi jananena vyāptamiti prasādhitam |",
  "SA15n1251:389": "uttarakāryajananavyavahāragocaratvaṃ ca tvadabhyupagamāt prathamakāryakaraṇakāla eva ghaṭe dharmiṇi siddham |",
  "SA15n1251:390": "atastanmātrānubandhina uttarābhimatasta karyasya prathame kṣaṇe'saṃbhavā deva prasaṅgaḥ kriyate |",
  "SA15n1251:391": "na hi nīlakārake'pi pītakārakatvārope pītasaṃbhavaprasaṅgaḥ svavacanavirodho nāma |",
  "SA15n1251:392": "tadevaṃ śaktaḥ sahakāryanapekṣitatvād jananena vyāptaḥ |",
  "SA15n1251:393": "ajanaryaśca śaktāśaktatvaviruddhadharmādhyāsād bhinna eva ||",
  "SA15n1251:394": "nanu bhavatu prasaṅgaviparyayabalādekakāryaṃ prati śaktāśaktatvalakṣaṇaviruddhadharmādhyāsaḥ |",
  "SA15n1251:395": "tathāpi na tato bhedaḥ sidhyati |",
  "SA15n1251:396": "tathā hi bījamaṅkurādikaṃkurvad yadi yenaiva svabhāvenāṅkurādikaṃ karoti tenaiva kṣityādikaṃ tadā kṣityādīnāmapyaṅkurasvābhāvyāpattiḥ |",
  "SA15n1251:397": "nānāsvabhāvatvena tu kārakatve svabhāvānāmanyonyābhāvāvyabhicāritvādekatra bhāvābhavau parasparaviruddhau syātāmityekamapi bījaṃ bhidyeta |",
  "SA15n1251:398": "evaṃ pradīpo'pi tailakṣayavarttidāhādikam |",
  "SA15n1251:399": "tathā pūrvarūpamapyuttararūparasagandhādikamanaikaiḥ svabhāvaiḥ parikalitaṃ karoti |",
  "SA15n1251:400": "teṣāṃ ca svabhāvānāmanyo'nyābhāvāvyabhicārādviruddhānāṃ yoge pradīpādikaṃ bhidyeta |",
  "SA15n1251:401": "na ca bhidyate |",
  "SA15n1251:402": "tanna viruddhadharmādhyāso bhedakaḥ |",
  "SA15n1251:403": "tathā bījasyāṅkuraṃ prati kārakatvaṃ gardabhādikaṃ pratyakārakatvamiti kārakatvākārakatve api viruddho dharmau |",
  "SA15n1251:404": "na ca tadyoge'pi bījabhedaḥ |",
  "SA15n1251:405": "tadevamekatra bīje pradīpe rūpe ca vipakṣe paridṛśyamānaḥ śaktāśaktatvādirviruddhadharmādhyāso na ghaṭāderbhedaka iti |",
  "SA15n1251:406": "atra brūmaḥ |",
  "SA15n1251:407": "bhavatu tāvad bījādīnāmanekakāryakāritvāddharmabhūtānekasvabhāvabhedaḥ,",
  "SA15n1251:408": "tathāpi kaḥ prastāvo viruddhadharmādhyāsasya |",
  "SA15n1251:409": "svabhāvānāṃ hyanyonyābhāvāvyabhicāre bhedaḥ prāptāvasaro na virodhaḥ |",
  "SA15n1251:410": "virodhastu yadvidhāne yanniṣedho yanniṣedhe ca yadvidhānaṃ tayorekatra dharmiṇi parasparaparihārasthitatayā syāt |",
  "SA15n1251:411": "tadatraikaḥ svabhāvaḥ svābhāvena viruddho yukto bhāvābhāvavat |",
  "SA15n1251:412": "na tu svabhāvāntareṇa ghaṭatvavastutvavat |",
  "SA15n1251:413": "evamaṅkurādikāritvaṃ tadakāritvena viruddhaṃ na punarvastvantarakāritvena |",
  "SA15n1251:414": "pratyakṣavyāpāraścātra yathā nānādharmairadhyāsitaṃ bhāvamabhinnaṃ vyavasthāpayati tathā tatkāryakāriṇaṃ kāryāntarākāriṇaṃ ca |",
  "SA15n1251:415": "tad yadi pratiyogitvābhāvādanyonyābhāvāvyabhiocāriṇāvapi svabhāvāvaviruddhau tatkārakatvānyākārakatve vāviṣayabhedādaviruddhe tat kimāyātamekakāryaṃ prati śaktāśaktatvayoḥ parasparapratiyoginorviruddhayordharmayīḥ |",
  "SA15n1251:416": "etayorapi punaravirodhe virodho nāma dattajalāñjaliḥ ||",
  "SA15n1251:417": "bhavatu tarhyekakāryāpekṣayaiva sāmarthyāsāmarthyayorvirodhaḥ |",
  "SA15n1251:418": "kevalaṃ yathā tadeva kāryaṃ prati kvaciddeśe śaktirdeśāntare cāśaktiriti deśabhedādaviruddhe śaktyaśaktī tathaikatraiva kāryakālabhedādapyaviruddhe |",
  "SA15n1251:419": "yathā pūrvaṃ niṣkriyaḥ sphaṭikaḥ sa eva paścāt sakriya iti cet |",
  "SA15n1251:420": "ucyate |",
  "SA15n1251:421": "na hi vayaṃ paribhāṣāmātrādekatra kārye deśabhedādaviruddhe śaktyaśaktī brūmaḥ,",
  "SA15n1251:422": "kiṃ tu virodhābhāvāt |",
  "SA15n1251:423": "taddeśakāryakāritvaṃ hi taddeśakāryākāritvena viruddham |",
  "SA15n1251:424": "na punardeśāntare tatkāryākāritvenānyakāryakāritvena vā ||",
  "SA15n1251:425": "yadyevaṃ tatkālakāryakāritvaṃ tatkālakāryākāritvena viruddham |",
  "SA15n1251:426": "na punaḥ kālāntare tatkāryākāritvenānyakāryakāritvena vā |",
  "SA15n1251:427": "tatkathaṃ kālabhede'pi virodha iti cet |",
  "SA15n1251:428": "ucyate |",
  "SA15n1251:429": "dvayorhi dharmayorekatra dharmiṇyanavasthitiniyamaḥ parasparaparihārasthitilakṣaṇo virodhaḥ |",
  "SA15n1251:430": "sa ca sākṣātparasparapratyanīkatayā bhāvābhāvavad vā bhavet,",
  "SA15n1251:431": "ekasya vā niyamena pramāṇāntareṇa bādhanānnityatvasattvavad vā bhavediti na kaścidarthabhedaḥ |",
  "SA15n1251:432": "tadatraikadharmiṇi tatkālatat kāryakāritvādhāre kālāntare tatkāryākāritvasyānyakāryakāritvasya vā niyamena pramāṇāntareṇa bādhanādvirodhaḥ |",
  "SA15n1251:433": "tathā hio yatraiva dharmiṇi tatkālakāryakāritvamupalabdhaṃ na tatraiva kālāntare tatkāryākāritvamanyakāryakāritvaṃ vā brahmaṇāpyupasaṃhartuṃ śakyate,",
  "SA15n1251:434": "yenānayoravirodhaḥ syāt |",
  "SA15n1251:435": "kṣaṇāntare kathitaprasaṅgaviparyayahetubhyāmavaśyaṃbhāvena dharmibhedaprasādhanāt ||",
  "SA15n1251:436": "na ca pratyabhijñānādekatvasiddhiḥ,",
  "SA15n1251:437": "tatpauruṣasya nirmūlitatvāt |",
  "SA15n1251:438": "ata eva vajro'pi pakṣakukṣau nikṣiptaḥ |",
  "SA15n1251:439": "kathamasau sphaṭiko barākaḥ kālabhedenābhedaprasādhanāya dṛṣṭāntībhavitumarhati |",
  "SA15n1251:440": "na caivaṃ samānakālakāryāṇāṃ deśabhede'pi dharmibhedo yukto bhedaprasādhakapramāṇābhāvāt |",
  "SA15n1251:441": "indriyapratyakṣeṇa nirastavibhramāśaṅkenābhedaprasādhanācceti na kālabhede'pi śaktyaśaktyorvirodhaḥ svasamayamātrādapahastayituṃ śakyaḥ,",
  "SA15n1251:442": "samayapramāṇayorapravṛtteriti ||",
  "SA15n1251:443": "tasmāt sarvatra viruddhadharmādhyāsasiddhireva bhedasiddhiḥ |",
  "SA15n1251:444": "vipratipannaṃ prati tu viruddhadharmādhyāsād bhedavyavahāraḥ sādhyate ||",
  "SA15n1251:445": "nanu tathāpi sattvamidamanaikāntikamevāsādhāraṇatvāt sandigdhavyatirekitvād vā |",
  "SA15n1251:446": "yathā hīdaṃ kramākramanivṛttāvakṣaṇikānnivṛttaṃ tathā sāpekṣatvānapekṣatvayorekatvānekatvayorapi vyāpakayornivṛttau kṣaṇikādapi |",
  "SA15n1251:447": "tathā hi upasarpaṇapratyayena devadattakarapallavādinā sahacaro bījakṣaṇaḥ pūrvasmādeva puñjāt samartho jāto'napekṣa ādyātiśayasya janaka iṣyate |",
  "SA15n1251:448": "tatra ca samānakuśūlajanmasu bahuṣu bījasantāneṣu kasmāt kiñcideva bījaṃ paramparayā'ṅkurotpādānuguṇamupajanayati vījakṣaṇaṃ nānye bījakṣaṇā bhinnasantānāntaḥ pātinaḥ |",
  "SA15n1251:449": "na hi upasarpaṇapratyayāt prāgeva teṣāṃ samānāsamānasantānavartināṃ bījakṣaṇānāṃ kaścit paramparātiśayaḥ |",
  "SA15n1251:450": "athopasarpaṇapratyayāt prāṅ na tatsantānavartino'pi janayanti,",
  "SA15n1251:451": "paramparayāpyaṅkurotpādānuguṇaṃ bījakṣaṇaṃ bījamātrajananāt teṣām |",
  "SA15n1251:452": "kasyacideva bījakṣaṇasyopasarpaṇa pratyayasahabhuva ādyātiśayotpādaḥ |",
  "SA15n1251:453": "hanta tarhi tadabhāve satyutpanno'pi na janayedeva |",
  "SA15n1251:454": "tathā ca kevalānāṃ vyabhicārasaṃbhavādādyātiśayotpādakamaṅkuraṃ vā pratikṣityādīnāṃ parasparāpekṣāṇāmevotpādakatvamakāmenāpi svīkarttavyam |",
  "SA15n1251:455": "ato na tāvadanapekṣā kṣaṇikasya sambhavinī |",
  "SA15n1251:456": "nāpyapekṣā yujyate,",
  "SA15n1251:457": "samasamayakṣaṇayoḥ savyetaragoviṣāṇayorivopakāryopakārakabhāvāyogāt iti nāsiddhaḥ prathamo vyāpakābhāvaḥ |",
  "SA15n1251:458": "api cāntyo bījakṣaṇo'napekṣāṅkurādikaṃ kurvan yadi yenaiva rūpeṇāṅkuraṃ karoti tenaiva kṣityādikaṃ tadā kṣityādīnāmapyaṅkurasvābhāvyāpattirabhinnakāraṇatvāditi na tāvadekatvasaṃbhavaḥ ||",
  "SA15n1251:459": "nanu rūpāntareṇa karoti |",
  "SA15n1251:460": "tathā hi bījasyāṅkuraṃ pratyupādānatvam |",
  "SA15n1251:461": "kṣityādikaṃ tu prati sahakāritvam |",
  "SA15n1251:462": "yadyevaṃ sahakāritvopādānatve kimekaṃ tattvaṃ nānā vā |",
  "SA15n1251:463": "ekaṃ cet kathaṃ rūpāntareṇa janakam |",
  "SA15n1251:464": "nānātve tvanayorbījādbhedo'bhedo vā |",
  "SA15n1251:465": "bhede kathaṃ bījasya janakatvaṃ tābhyāmevāṅkurādīnāmutpatteḥ |",
  "SA15n1251:466": "abhede vā kathaṃ bījasya na nānātvaṃ bhinnatādātmyāt,",
  "SA15n1251:467": "etayorvaikatvamekatādātmyāt |",
  "SA15n1251:468": "yadyucyeta kṣityādau janayitavye tadupādānaṃ pūrvameva kṣityādibījasya rūpāntaramiti |",
  "SA15n1251:469": "na tarhi bījaṃ tadanapekṣaṃ kṣityādīnāṃ janakam |",
  "SA15n1251:470": "tadanapekṣatve teṣāmaṅkurādbhedānupapatteḥ |",
  "SA15n1251:471": "na cānupakārakāṇyapekṣanta iti tvayaivoktam |",
  "SA15n1251:472": "na ca kṣaṇasyopakārasaṃbhavo'nyatra jananāt,",
  "SA15n1251:473": "tasyābhedyatvādityanekatvamapi nāstīti dvitīyo'pi vyāpakābhāvo nāsiddhaḥ |",
  "SA15n1251:474": "tasmādasādhāraṇānaikāntikatvaṃ gandhavattvavaditi |",
  "SA15n1251:475": "yadi manyetānupakārakā api bhavanti sahakāriṇo'pekṣaṇīyāśca kāryeṇānuvihitabhāvābhāvācca sahakaraṇācca |",
  "SA15n1251:476": "nanvanena krameṇākṣaṇiko'pi bhāvo'nupakārakānapi sahakāriṇaḥ kramavataḥ kramavatkāryeṇānukṛtānvayavyatirekānapekṣiṣyate |",
  "SA15n1251:477": "kariṣyate ca kramavatsahakārivaśaḥ krameṇa kāryāṇīti vyāpakānupalabdherasiddheḥ sandigdhavyatirekamanaikāntikaṃ sattvaṃ kṣaṇikatva siddhāviti |",
  "SA15n1251:478": "atra brūmaḥ |",
  "SA15n1251:479": "kīdṛśaṃ punarapekṣārthamādāya kṣaṇike sāpekṣānapekṣatvanivṛttirucyate |",
  "SA15n1251:480": "kiṃ sahakāriṇamapekṣata iti sahakāriṇāsyopakāraḥ karttavyaḥ |",
  "SA15n1251:481": "atha pūrvāvasthitasyaiva bījādeḥ sahakāriṇā saha saṃbhūyakaraṇam |",
  "SA15n1251:482": "yadvā pūrvāvasthitasyetyanapekṣyamilitāvasthasya karaṇamātramapekṣārthaḥ |",
  "SA15n1251:483": "atra prathamapakṣasyāsaṃbhavādanapekṣaiva kṣaṇikasya,",
  "SA15n1251:484": "kathamubhayavyāvṛttiḥ |",
  "SA15n1251:485": "yadyanapekṣaḥ kimityupasarpaṇapratyayābhāve'pi na karoti |",
  "SA15n1251:486": "karotyeva yadi syāt |",
  "SA15n1251:487": "svayamasaṃbhavī tu kathaṃ karotu |",
  "SA15n1251:488": "atha tadvā tādṛgvā'sīditi na kaścidviśeṣaḥ |",
  "SA15n1251:489": "tatastādṛksvabhāvasaṃbhave'yakaraṇaṃ sahakāriṇi nirapekṣatāṃ na kṣamata iti cet |",
  "SA15n1251:490": "asaṃbaddhametat,",
  "SA15n1251:491": "varṇasaṃsthānasāmye'pyakartṛṃstatsvabhāvatāyā virahāt |",
  "SA15n1251:492": "sa cādyātiśayajanakatvalakṣaṇaḥ svabhāvaviśeṣo na samānāsamānasantānavartiṣu bījakṣaṇeṣu sarveṣveva saṃbhavī |",
  "SA15n1251:493": "kiṃ tu keṣucideva karmakarakarapallavasahacareṣu |",
  "SA15n1251:494": "nanvekatra kṣetre niṣpattilavanādipūrvakamānīyaikatra kuśūle kṣiptāni sarvāṇyeva bījāni sādhāraṇarūpāṇyeva pratīyante |",
  "SA15n1251:495": "tat kutastyo'yamekabījasaṃbhavī viśeṣo'nyeṣāmiti cet |",
  "SA15n1251:496": "ucyate |",
  "SA15n1251:497": "kāraṇaṃ khalu sarvatra kārye dvividham- dṛṣṭamadṛṣṭaṃ ceti sarvāstikaprasiddhametat |",
  "SA15n1251:498": "tataḥ pratyakṣaparokṣasahakāriapratyayasākalyamasarvavidā pratyakṣato na śakyaṃ pratipattum |",
  "SA15n1251:499": "tato bhavedapi kāraṇasāmagrīśaktibhedāttādṛśaḥ svabhāvabhedaḥ keṣāñcideva bījakṣaṇānāṃ yena ta eva bījakṣaṇā ādyātiśayamaṅkuraṃ vā paramparayā janayeyuḥ |",
  "SA15n1251:500": "nānye ca bījakṣaṇāḥ |",
  "SA15n1251:501": "nanu yeṣūpasarpaṇapratyayasahacareṣu svakāraṇaśaktibhedādādyātiśayajanakatvalakṣaṇo viśeṣaḥ saṃbhāvyate sa tatrāvaśyamastīti kuto labhyamiti cet |",
  "SA15n1251:502": "aṅkurotpādādanumitādādyātiśayalakṣaṇāt kāryāditi brūmaḥ |",
  "SA15n1251:503": "kāraṇānupalabdhestarhi tadabhāva eva bhaviṣyatīti cet | na |",
  "SA15n1251:505": "dṛśyādṛśyasamudāyasya kāraṇasyādarśane'pyabhāvāsiddheḥ kāraṇānupalabdheḥ sandigdhāsiddhatvāt |",
  "SA15n1251:506": "tadayamarthaḥ",
  "SA15n1251:507": "pāṇisparśavataḥ kṣaṇasya na bhidā bhinnānyakālakṣaṇād",
  "SA15n1251:508": "bhedo veti matadvaye mitibalaṃ yasyāstvasau jitvaraḥ |",
  "SA15n1251:509": "tatraikasya balaṃ nimittavirahaḥ kāryāṅgamanyasya vā",
  "SA15n1251:510": "sāmagrī tu na sarvathekṣaṇasahā kāryaṃ tu mānānugam || iti ||",
  "SA15n1251:511": "tadevaṃ nopakāro'pekṣārtha ityanapekṣaiva kṣaṇikasya sahakāriṣu nobhayavyāvṛtiḥ ||",
  "SA15n1251:512": "atha saṃbhūyakaraṇamapekṣārthaḥ,",
  "SA15n1251:513": "tadā yadi pūrvasthitasyeti viśeṣaṇāpekṣā tadā kṣaṇikasya naivaṃ kadācidityanapekṣaivākṣīṇā |",
  "SA15n1251:514": "atha pūrvasthitasyetyanapekṣya militāvasthitasyaiva karaṇamapekṣārthastadā sāpekṣataiva, nānapekṣā |",
  "SA15n1251:515": "tathā ca nobhayavyāvṛttirityasiddhaḥ prathamo vyāpakānupalambhaḥ |",
  "SA15n1251:516": "tathaikatvānekatvayorapi vyāpakayoḥ kṣaṇikād vyāvṛttirasiddhā |",
  "SA15n1251:517": "tattadvyāvṛttibhedamāśrityopādānatvādikālpanikasvabhāvabhede'pi paramārthata ekenaiva svarūpeṇānekakāryaniṣpādanādubhayavyāvṛtterabhāvāt |",
  "SA15n1251:518": "yacca bījasyaikenaiva svabhāvena kārakatve kṣityādīnāmaṅkurasvābhāvyāpattiranyathā kāraṇābhede'pi kāryabhede'pi kāryasyāhetukatvaprasaṅgādityuktam tadasaṅgatam |",
  "SA15n1251:519": "kāraṇaikatvasya kāryabhedasya ca paṭunendriyapratyakṣeṇa prasādhanāt |",
  "SA15n1251:520": "ekakāraṇajanyatvaikatvayorvyāpteḥ pratihatatvāt |",
  "SA15n1251:521": "prasaṅgasyānupadatvāt |",
  "SA15n1251:522": "yacca kāraṇābhede kāryābheda ityuktaṃ tatra sāmagrīsvarūpaṃ kāraṇamabhipretam |",
  "SA15n1251:523": "sāmagrīsajātīyatve na kāryavijātīyatetyarthaḥ |",
  "SA15n1251:524": "na punaḥ sāmagrīmadhyagatenaikenānekaṃ kāryaṃ na kartavyaṃ nāma,",
  "SA15n1251:525": "ekasmādanekotpatteḥ pratyakṣasiddhatvāt |",
  "SA15n1251:526": "na caivaṃ pratyabhijñānāt kālabhede'pyabhedasiddhirityuktaprāyam |",
  "SA15n1251:527": "na cendriyapratyakṣaṃ bhinnadeśaṃ sapratighaṃ dṛśyamarthadvayamekamevopalambhayatīti kvacidupalabdham yena tatrāpi bhede śaṅkā syāt |",
  "SA15n1251:528": "śaṅkāyāṃ vā paṭupratyakṣasyāpyapalāpe sarvapramāṇocchedaprasaṅgāditi |",
  "SA15n1251:529": "nāpi sattvahetoḥ sandigdhavyatirekitvam,",
  "SA15n1251:530": "kṣityāderdravyāntarasya bījasvabhāvatvenāsmābhirasvīkṛtatvāt |",
  "SA15n1251:531": "anupakāriṇyapekṣāyāḥ pratyākhyātatvāt vyāpakānupalambhasyāsiddhatvāyogāt |",
  "SA15n1251:532": "tadetau dvāvapi vyāpakānupalambhāvasiddhau na kṣaṇikāt sattvaṃ nivartayata iti nāyamasādhāraṇo hetuḥ ||",
  "SA15n1251:533": "api ca vidyamāno bhāvaḥ sādhyetarayoraniścitānvayavyatireko gandhavattādivadasādhāraṇo yuktaḥ |",
  "SA15n1251:534": "prakṛtavyāpakānupalambhācca sarvathā'rthakriyaivāsatī ubhābhyāṃ vādibhyāmubhayasmādvinivartitatvena nirāśrayatvāt |",
  "SA15n1251:535": "tat kathamasādhāraṇānaikāntiko bhaviṣyatītyalaṃ pralāpini nirbandhena |",
  "SA15n1251:536": "tadevaṃ śaktasya kṣepāyogāt samarthavyavahāragocaratvaṃ jananena vyāptamiti prasaṅgaviparyayayoḥ satve hetorapi nānaikāntikatvam |",
  "SA15n1251:537": "ataḥ kṣaṇabhaṅgasiddhiritisthitam ||",
  "SA15n1251:538": "iti sādharmyadṛṣṭānte'nvayarūpavyāptyā",
  "SA15n1251:539": "kṣaṇabhaṅgasiddhiḥ samāptā ||",
  "SA15n1251:540": "kṛtiriyaṃ mahāpaṇḍitaratnakīrtipādānāmiti ||"
}