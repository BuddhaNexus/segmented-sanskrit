{
    "1133:0": "vandanānuśaṃsā saptadaśaḥ paricchedaḥ |",
    "1133:1": "ukto vandanādividhiḥ |",
    "1133:2": "tena puṇyavṛddhirbhavatīti kuto gamyate?",
    "1133:3": "āryāvalokanasūtrāt |",
    "1133:4": "evaṃ hi tatroktam-",
    "1133:5": "varjayatyakṣaṇānyaṣṭau ya ime deśitā mayā |",
    "1133:6": "kṣaṇaṃ cārāgayatyekaṃ buddhotpādaṃ suśobhanam ||",
    "1133:7": "varṇavān rūpasaṃpanno lakṣaṇaiḥ samalaṃkṛtaḥ |",
    "1133:8": "sthāmnā balena copeto nāsau kausīdyamṛcchati |",
    "1133:9": "āḍhayo mahādhanaścāsau adhṛṣyaḥ puṇyavānapi |",
    "1133:10": "ārāgya lokapradyotaṃ satkaroti punaḥ punaḥ ||",
    "1133:11": "śreṣṭhīkuleṣu sphīteṣu sa āḍhayeṣūpapadyate |",
    "1133:12": "bhaveddānapatiḥ śūro muktatyāgo hyamatsarī ||",
    "1133:13": "rājā bhaveddhārmiko'sau catudvīpeśvaraḥ prabhuḥ |",
    "1133:14": "praśāsayenmahīṃ kṛtsnāṃ samudragirikuṇḍalām ||",
    "1133:15": "maharddhikaścakravartī saptaratnasamanvitaḥ |",
    "1133:16": "rājye pratiṣṭhito buddhān satkaroti punaḥ punaḥ ||",
    "1133:17": "cyutaścāsmādgataḥ svarga prasanno jinaśāsane",
    "1133:18": "śakro bhavati devendraḥ īścaro merumūrdhani ||",
    "1133:19": "na śakyaṃ bhāṣatā varṇaṃ kṣapayituṃ kalpakoṭibhiḥ |",
    "1133:20": "yaḥ stupaṃ lokanāthasya naraḥ kuryātpradakṣiṇam ||",
    "1133:21": "na jātu so'ndhaḥ khañjo vā kalpānāmapi koṭibhiḥ |",
    "1133:22": "utpādya bodhicittaṃ yaḥ śāstuḥ stūpaṃ hi vandate ||",
    "1133:23": "dṛḍhavīryo dṛḍhasthāmo vīraśca dṛḍhavikramaḥ |",
    "1133:24": "kauśalyaṃ gacchati kṣipraṃ kṛtvā stūpapradakṣiṇam ||",
    "1133:25": "yo buddhakoṭiniyutaśatasahastrān",
    "1133:26": "kalpāna koṭī ca tuliya satkareyā |",
    "1133:27": "yaśceha kalpe caramaka ghorakāle",
    "1133:28": "vandeya stūpaṃ bahutara tasya puṇyam ||",
    "1133:29": "agro hi buddho atuliya dakṣiṇīyo",
    "1133:30": "agrāṃ caritvā cariyaviśeṣaprāptaḥ |",
    "1133:31": "tasyeha pūjāṃ kariya narariṣabhasya",
    "1133:32": "vipāka śreṣṭho bhavati atulyarūpaḥ ||",
    "1133:33": "itaścyutvā manuṣyebhyastrāyastriṃśeṣu gacchati |",
    "1133:34": "vimānaṃ labhate tatra vicitraṃ ratanāmayam ||",
    "1133:35": "kūṭāgāraṃ svayaṃ datvā apsarogaṇasevitaḥ |",
    "1133:36": "mālāṃ stūpe saṃpradāya trāyastriṃśeṣu jāyate ||",
    "1133:37": "aṣṭāṅgajalasaṃpūrṇāṃ suvarṇasikatāśritām |",
    "1133:38": "vaiḍūryasphaṭikaiścaiva divyāṃ puṣkariṇīṃ labhet ||",
    "1133:39": "bhuktvā ca tāṃ ratiṃ divyāṃ āyuḥ saṃpūrya paṇḍitaḥ |",
    "1133:40": "cyutvā ca devalokātsa manuṣyo bhavati bhogavān ||",
    "1133:41": "jātikoṭisahastrāṇi śatāni niyutāni ca |",
    "1133:42": "satkṛtaḥ syācca sarvatra caitye mālāṃ pradāya ca ||",
    "1133:43": "cakravartī ca rājāsau śakraśca bhavatīśvaraḥ |",
    "1133:44": "brahmā ca brahmalokasmin caitye mālāṃ pradāya ca ||",
    "1133:45": "paṭṭapradānaṃ datvā tu lokanāthasya tāyinaḥ |",
    "1133:46": "sarve'syārthāḥ samṛdhyanti ye divyā ye ca mānuṣāḥ |",
    "1133:47": "[ tyajeddhīnānakuśalān na sa tatropapadyate |]",
    "1133:48": "mālāvihāraṃ kṛtvā ca lokanāthasya dhātuṣu |",
    "1133:49": "abhedyaparivāreṇa rājā bhūyānmaharddhikaḥ ||",
    "1133:50": "priyaḥ sa dayitaścāsau satkṛtaśca praśaṃsitaḥ |",
    "1133:51": "devānāmatha nāgānāṃ ye loke'smiṃśca paṇḍitāḥ ||",
    "1133:52": "yatrāsau jāyate vīraḥ puṇyateja sudīpitaḥ |",
    "1133:53": "te kulāḥ satkṛtā bhonti rāṣṭrāṇi nagarāṇi ca ||",
    "1133:54": "yaḥ sarṣapāt sūkṣmataraṃ gṛhītvā dhūpeya dhūpaṃ bhagavati caityakeṣu |",
    "1133:55": "tasyānuśaṃsān śṛṇuta prabhāṣato me",
    "1133:56": "prasannacittā jahiya khilāṃ malāṃśca ||",
    "1133:57": "sa puṇyavāṃścarati diśaḥ samantā-",
    "1133:58": "dārogyaprāpto dṛḍhamatirapramattaḥ |",
    "1133:59": "vineti śokaṃ vicarati cārikāyāṃ",
    "1133:60": "priyo manāpo bhavati mahājanasya ||",
    "1133:61": "rājyaṃ ca labdhvā jinavaru satkarotī",
    "1133:62": "mahānubhāvo vidu cakravartī |",
    "1133:63": "suvarṇavarṇo vicitralakṣaṇaiḥ sa",
    "1133:64": "manojñagandhān labhi sarvaloke |",
    "1133:65": "jātamātro labhate śreṣṭhavastrān",
    "1133:66": "divyaviśiṣṭa surucira kauśikāṃśca ||",
    "1133:67": "bhotī sukhasukāyaḥ saṃveṣṭaya stūpaṃ nāthasya cīvaraiḥ |",
    "1133:68": "yaścīvareṇa caityeṣu kuryāt pūjāmatulāṃ nāyakānām |",
    "1133:69": "tasyeha bhotī asadṛśu ātmabhāvo",
    "1133:70": "dvātriṃśatībhiḥ kavacita lakṣaṇebhiḥ ||",
    "1133:71": "pāṇītaleṣu surucira muktahārāḥ",
    "1133:72": "prādurbhavantī vividha anantakalpāḥ |",
    "1133:73": "siṃhalatāḥ suruciravarṇasūtrā",
    "1133:74": "veṭhitva stūpaṃ bhagavata cīvarebhiḥ ||",
    "1133:75": "datvā patākāṃ bhagavata cetikeṣū",
    "1133:76": "chandaṃ janitvā tatha siya buddhaloke |",
    "1133:77": "sa pūjanīyo bhavati mahājanasya",
    "1133:78": "carantu śreṣṭho jinacārikāye ||",
    "1133:79": "suvarṇavarṇo bhavati si ātmabhāvo",
    "1133:80": "lābhī sa bhotī suruciracīvarāṇām |",
    "1133:81": "karpāsikānāṃ susahitakambalānāṃ",
    "1133:82": "dukūlakānāṃ tatha varakauśakānām ||",
    "1133:83": "dhvajaṃ daditvā hataraji sattvasāre",
    "1133:84": "dhanaṃ prabhūtaṃ pratilabhi nacireṇa |",
    "1133:85": "prabhūtakoṣo bhavati anantaprajño",
    "1133:86": "paricāru tasya bhavatyadīnacittaḥ |",
    "1133:87": "na cittaśūlaṃ janayati so parasya",
    "1133:88": "prasādacittaḥ sada apramattaḥ ||",
    "1133:89": "na tasya agniḥ kramati viṣāṃ na śastraṃ",
    "1133:90": "udvīkṣaṇīyo bhavati mahājanasya |",
    "1133:91": "adho upādāya ca vibhavāgru yāvat",
    "1133:92": "jāmbūnadaṃ tena bhavati buddhakṣetram ||",
    "1133:93": "śakyaṃ kṣayetuṃ āyu śriya evarūpā",
    "1133:94": "na buddhastūpe dharayata ekadīpam ||",
    "1133:95": "na tasya kāyo bhavati avarṇitāṅgo",
    "1133:96": "dṛḍhāṃsu bhotī parighabhujo achambhī |",
    "1133:97": "ālokaprāpto vicarati sarvaloke",
    "1133:98": "daditva dīpaṃ bhagavata cetikeṣu ||",
    "1133:99": "yadi buddhakṣetrā niyutaśatā sahastrā",
    "1133:100": "bhaveyu pūrṇā śikhagatasarṣapebhiḥ |",
    "1133:101": "śakyaṃ gaṇetuṃ tulayitu bhāṣituṃ vā",
    "1133:102": "na tathāgateṣū dharayitu ekadīpam ||",
    "1133:103": "alaṃkaritvā suruciradarśanīyaṃ",
    "1133:104": "yo deti chatraṃ bhagavata cetikeṣu |",
    "1133:105": "tasyeha bhotyasadṛśa ātmabhāvo",
    "1133:106": "dvātriṃśatībhiḥ kavacita lakṣaṇebhiḥ ||",
    "1133:107": "yebhirjinasya pratapata ātmabhāvo",
    "1133:108": "rūpaṃ viśiṣṭaṃ yathariva kāñcanasya |",
    "1133:109": "jāmbūnado vā suruciradarśanīyā",
    "1133:110": "abhikīrṇa [puṣpebhi] kusumita lakṣaṇebhiḥ ||",
    "1133:111": "abhijñaprāpto bhavati mahāyaśākhyaḥ",
    "1133:112": "carati śreṣṭhāvaracārikāyām |",
    "1133:113": "na bhogahānirbhavati kadācidasya",
    "1133:114": "devāna bhoti gurukṛta pūjitaśca ||",
    "1133:115": "na kāmabhogai ramati kadāci dhīro |",
    "1133:116": "viśuddhaśīlaḥ sakuśalabrahmacaryaḥ |",
    "1133:117": "samādayitvā vanupavane uṣitvā",
    "1133:118": "'bhiyuktidhyāno bhavati viśeṣaprāptaḥ ||",
    "1133:119": "na jñānahānirbhavati kadācidasya",
    "1133:120": "bodhicittaṃ vijahati so kathaṃcit |",
    "1133:121": "maitrīvihārī bhavati adīnacitto",
    "1133:122": "datveha chatraṃ bhagavata cetikeṣu ||",
    "1133:123": "vādyena pūjāṃ naravṛṣabhasya kṛtvā",
    "1133:124": "na śokaśalyavaśa jātu bhoti |",
    "1133:125": "manojñaghoṣo bhavati manuṣyaloke",
    "1133:126": "svarāṅgu tasyāvikala[vi] śuddha bhoti ||",
    "1133:127": "viśuddhacakṣurbhavati sa saṃprajanyā",
    "1133:128": "viśuddhaśrotro bhavati udagracittaḥ |",
    "1133:129": "ghrāṇendriyaṃ parama uttapta bhoti",
    "1133:130": "vāditva vādyaṃ bhagavata cetikeṣu ||",
    "1133:131": "jihvāsya bhoti surucira darśanīyā",
    "1133:132": "susūkṣma mṛdvī rucira manojñaghoṣā |",
    "1133:133": "raktā pravālā yathariva devatānāṃ",
    "1133:134": "svarāṅgakoṭīvara sṛjate'prameyām ||",
    "1133:135": "na jātu bhotī uragu ajihvako vā",
    "1133:136": "na khañjakubjo nāpi ca nāmitāṅgaḥ |",
    "1133:137": "viśiṣṭa bhotī surucira ātmabhāvo",
    "1133:138": "vāditva vādyaṃ bhagavata cetikeṣu |||",
    "1133:139": "na jātu kaścijjanaye'prasādaṃ",
    "1133:140": "devo ca nāgo manuja mahorago vā |",
    "1133:141": "āśvāsaprāpto vicarati sarvaloke",
    "1133:142": "vāditva vādyaṃ bhagavata cetikeṣu ||",
    "1133:143": "kalpāna koṭī niyuta[śatā] sahastraṃ",
    "1133:144": "viśiṣṭakāyo bhavati aninditāṅgaḥ |",
    "1133:145": "prāsādiko'sau kavacita lakṣaṇebhiḥ",
    "1133:146": "saṃśodhya stūpaṃ bhagavata nirvṛtasya ||",
    "1133:147": "vimāna śreṣṭhaṃ labhati manojñagandhaṃ",
    "1133:148": "divyaṃ viśiṣṭaṃ suruciracandanasya |",
    "1133:149": "na jātu tṛṣṇāṃ janayati so kadācit",
    "1133:150": "saṃśodhya stūpaṃ bhagavata nirvṛtasya ||",
    "1133:151": "pralopakāle jinavaraśāsanasmin",
    "1133:152": "na jātu bhotī upagata jambudvīpe |",
    "1133:153": "svarge sa bhoti pratiṣṭhita tasmi kāle",
    "1133:154": "gandhānulepaṃ dadiya jinasya stūpe ||",
    "1133:155": "durgandhikāmānaśucijugupsanīyān",
    "1133:156": "varjeti nityaṃ pratiṣṭhita śīlaskandhe |",
    "1133:157": "carī sa nityamimu vara brahmacarya",
    "1133:158": "gandhānulepaṃ kariya jinasya stūpe ||",
    "1133:159": "itaścyuto'sau marupati svargaloke",
    "1133:160": "artha sahastrā tulayati no cireṇa |",
    "1133:161": "karoti cārtha suvipula devatānāṃ",
    "1133:162": "gandhānulepaṃ kariya jinasya stūpe ||",
    "1133:163": "viśiṣṭavākyo bhavati manojñaghoṣaḥ",
    "1133:164": "priyo manāpo bahujanasatkṛtaśca |",
    "1133:165": "sukhaṃ ca tasya bhavati sadā prasannaṃ",
    "1133:166": "gandhānulepaṃ kariya jinasya stūpe ||",
    "1133:167": "apāyabhūmiṃ vijahātyaśeṣāṃ",
    "1133:168": "āsannako bhavati tathāgatānām |",
    "1133:169": "prasādalabdhaḥ sada sukhi premaṇīyo",
    "1133:170": "gandhānulepaṃ kariya jinasya stūpe ||",
    "1133:171": "so akṣaṇaṃ vai vijahāti sarvaṃ",
    "1133:172": "aṣṭa kṣaṇāścāsya viśiṣṭa bhonti |",
    "1133:173": "buddhāna pūjāmatuliya so karoti |",
    "1133:174": "choritva jālaṃ bhagavata cetikeṣu ||",
    "1133:175": "śūraśca bhoti dṛḍhamatirapramatto",
    "1133:176": "na kāmabhoge'bhiratiṃ janeti |",
    "1133:177": "naiṣkramyaprāpto ca adīnacittaḥ",
    "1133:178": "choritva jālaṃ bhagavata cetikeṣu ||",
    "1133:179": "na bodhicittaṃ pramuṣyati tasya jātu",
    "1133:180": "akhaṇḍaśīlo'sti susaṃvṛtaśca |",
    "1133:181": "dharma virāgaṃ labhate viśuddhaṃ",
    "1133:182": "upanīya jālaṃ bhagavata cetikeṣu ||",
    "1133:183": "durvācatāṃ vijahati sarvakālaṃ",
    "1133:184": "prajñāabhāvaṃ ca jahātyaśeṣam |",
    "1133:185": "viśālaprajño viharati cārikāyāṃ",
    "1133:186": "upanīya jālaṃ bhagavata cetikeṣu ||",
    "1133:187": "lābhī ca bhotī śucibhojanānāṃ",
    "1133:188": "vastrān viśiṣṭān labhate suvarṇān |",
    "1133:189": "sparśābhyupetān rucidarśanīyā-",
    "1133:190": "nupanīya jālaṃ jinacetikebhyaḥ ||",
    "1133:191": "abhyutkṣipitvā jinacetikebhyaḥ",
    "1133:192": "nirmālya śuṣkaṃ pramuditavegajātaḥ |",
    "1133:193": "vrajeta kāmān duḥkhadavairaghorān",
    "1133:194": "ārāgayeddaśabalasārthavāhān ||",
    "1133:195": "prāsādiko bhoti viśuddhakāyaḥ",
    "1133:196": "udvīkṣaṇīyo bahujanapūjanīyaḥ |",
    "1133:197": "na tasya rājāpi praduṣṭacittaḥ",
    "1133:198": "yo jīrṇapuṣpānapaneya caitye ||",
    "1133:199": "kumārga sarvaṃ pithita apāyabhūmiḥ",
    "1133:200": "sa śīlaskandhe sthita bodhisattvaḥ |",
    "1133:201": "avatārayitvā jinacetikebhyaḥ",
    "1133:202": "puṣpaṃ ca prāganyanaraiḥ pradattam ||",
    "1133:203": "śokāṃśca doṣān vijahātyamatto",
    "1133:204": "rogānaśeṣān vijahātyanekān |",
    "1133:205": "āśvāsaprāptaśca anantakalpān",
    "1133:206": "yo jīrṇapuṣpānapaneti caitye ||",
    "1133:207": "buddhaśca bhotyasadṛśadakṣiṇīyo",
    "1133:208": "atulyaprāpto naramarupūjanīyaḥ |",
    "1133:209": "alaṃkṛto bhavati viśuddhakāyaḥ",
    "1133:210": "yo jīrṇapuṣpānapaneti caitye ||",
    "1133:211": "dadyācca yaḥ surucira divya puṣpaṃ",
    "1133:212": "māndāravānapyatha pāṭalaṃ vā |",
    "1133:213": "nirmālyakaṃ yo'panayeta caitye",
    "1133:214": "vipāka śreṣṭho'sya bhavedatulyaḥ ||",
    "1133:215": "yaḥ prāñjaliḥ praṇamati nāthastūpaṃ",
    "1133:216": "chandaṃ janitvā ca sa buddhaloke |",
    "1133:217": "so bhoti loke gurukṛtu satkṛtaśca",
    "1133:218": "prāsādiko bhavati sudarśanīyaḥ ||",
    "1133:219": "tasyeha rājyaṃ nipatati sarvaloko",
    "1133:220": "devāsurā nāgamanuṣyakāśca |",
    "1133:221": "sarvāḥ sahastrāḥ kusumita lokadhātuḥ",
    "1133:222": "praśāsti rājño vaśa īścarāṃśca ||",
    "1133:223": "ye tasya rājye sthita bhonti sattvāḥ",
    "1133:224": "sthāpeya sarvānukaluṣa buddhajñāne |",
    "1133:225": "apāyabhūmyastyaktā bhavanti",
    "1133:226": "karoti caiṣāṃ paramasuśreṣṭhamartham ||",
    "1133:227": "paricāro'sya bhavati manojñaghoṣaḥ",
    "1133:228": "puṇyairupetaḥ smṛtimatipūjanīyaḥ |",
    "1133:229": "āśvāsaprāpto vicaratī jīvaloke",
    "1133:230": "sadābhiprāyaṃ janayati śreṣṭhaprītim ||",
    "1133:231": "paricāra bhotyasya svarāṅgaśuddhaḥ",
    "1133:232": "jñāyeta sattvairmadhura praśāntavākyaḥ |",
    "1133:233": "na tasya kaścijjanayati ceśvaratvaṃ",
    "1133:234": "vilokanīyo bhavati mahājanasya ||",
    "1133:235": "dānapramodaṃ priyatārthacaryāṃ samānārthatāṃ janayati mahājanasya |",
    "1133:236": "ākruṣṭaḥ sanno janayeta roṣaṃ",
    "1133:237": "yaḥ prāñjaliḥ praṇamati buddhastūpam ||",
    "1133:238": "devendra bhotyupagata svargaloke",
    "1133:239": "manuṣyako bhavati narasya rājā |",
    "1133:240": "na pārihāṇirbhavati kadācidasya",
    "1133:241": "yo añjalībhirnamatīha stūpam ||",
    "1133:242": "nāsāvapāye prapateta jātu",
    "1133:243": "hīnāṃśca varjeta sa kāma loke |",
    "1133:244": "āḍhayo dhanī bhoti prabhūtakoṣo",
    "1133:245": "yo'ñjalībhirnamatiha buddhastūpam ||",
    "1133:246": "sūtrāntacaryā na kadācidasya",
    "1133:247": "nāsthānakopaṃ kurute nṛloke |",
    "1133:248": "sattvāśca tṛptā muditāsya bhonti",
    "1133:249": "yaḥ saṃpramuñcī guṇavati ekavācam ||",
    "1133:250": "yaḥ puṣpamuṣṭiṃ gṛhītvodagracittaḥ",
    "1133:251": "prasādato'vakirati lokanāthe |",
    "1133:252": "sa puṇyavān bhavati manuṣyaloke",
    "1133:253": "rākṣe ca sthitvā jina satkaroti ||",
    "1133:254": "śokā na doṣāḥ khilamala nāsya bhonti",
    "1133:255": "atulyatāptaśca susaṃsthitāṅgaḥ |",
    "1133:256": "ālokanīyaśca mahājanasya",
    "1133:257": "vrajeta kāmān bhayakara vairaghorān || iti ||",
    "1133:258": "āryamahākaruṇā[puṇḍarīka] sūtre'pyuktam- tiṣṭhatu tāvadānanda yo māṃ saṃmukhaṃ satkuryāt",
    "1133:259": "tiṣṭhatu me śarīrasya pūjā sarṣapaphalamātreṣu dhātuṣu |",
    "1133:260": "tiṣṭhatu māmuddiśya kṛteṣu stūpeṣu satkāraḥ |",
    "1133:261": "ye kecidānanda buddhamālambya antaśa ekapuṣpamapyākāśe kṣepsyanti,",
    "1133:262": "tasya puṇyaskandhasya yo vipākaḥ,",
    "1133:263": "sacedyāvānanādiḥ saṃsāro yasya pūrvā koṭirna prajñāyate,",
    "1133:264": "tāvataḥ kalpān saṃsaratāṃ teṣāṃ śakratvaṃ brahmatvaṃ cakravartitvam,",
    "1133:265": "na śakyastatparyanto'dhigantum |",
    "1133:266": "tiṣṭhatu buddhālambanatā antaśa ākāśe'pyekapuṣpanikṣepaḥ,",
    "1133:267": "sacedantaśaḥ svaprāntaragatā api sattvā buddhamālambya ākāśe ekapuṣpamapi kṣepsyanti,",
    "1133:268": "tadapyahaṃ kuśalamūlaṃ nirvāṇaparyavasānaṃ vadāmīti ||",
    "1133:269": "uktaṃ ca āryavṛhatsāgaranāgarājaparipṛcchāyām- aṣṭābhirbhujagādhipate dharmaiḥ samanvāgatā bodhisattvāḥ satatasamitaṃ buddhasamavadhānaṃ pratilabhante |",
    "1133:270": "katamairaṣṭābhiḥ?",
    "1133:271": "buddhabimbadarśanasattvasamādāpanatayā |",
    "1133:272": "tathāgatapratimākaraṇatayā |",
    "1133:273": "tathāgatasyābhīkṣṇaṃ varṇabhāṣaṇatayā |",
    "1133:274": "tathāgatadarśanasarvasattvasamādāpanatayā |",
    "1133:275": "yatra ca buddhakṣetre tathāgataśravaṃ śṛṇvanti,",
    "1133:276": "tatra praṇidhānamutpādayanti |",
    "1133:277": "nacāvalīnasaṃtatayo bhavanti |",
    "1133:278": "udārasaṃtatikāśca buddhajñānamabhilaṣante iti ||",
    "1133:279": "kiṃ punaḥ puṇyavṛddhayarthino buddhasamavadhānena prayojanabhūtam,",
    "1133:280": "yasya guṇaparyantamasarvajño nādhigacchet |",
    "1133:281": "yathā āryagaṇḍavyūhe saṃvarṇitam-",
    "1133:282": "sudurlabho buddhaśabdaḥ kalpakoṭiśatairapi |",
    "1133:283": "kiṃ punardarśanaṃ sarvakāṅkṣācchedanamuttamam ||",
    "1133:284": "sudṛṣṭo lokapradyotaḥ sarvadharmagatiṃ gataḥ |",
    "1133:285": "puṇyatīrthaṃ trailokasya sarvasattvaviśodhanam ||",
    "1133:286": "mahatpuṇyamayaṃ kṣetramuditaṃ jñānamaṇḍalam |",
    "1133:287": "bhāsayatyamitaṃ lokaṃ puṇyaskandhavivardhanam ||",
    "1133:288": "chedano duḥkhajālasya jñānaskandhaviśodhanaḥ |",
    "1133:289": "na durgatibhayaṃ teṣāṃ yairihārāgito jinaḥ ||",
    "1133:290": "vipulaṃ jāyate cittaṃ paśyatāṃ dvipadottamam |",
    "1133:291": "prajñābalamasaṃkhyepaṃ jāyate candrabhāsvaram ||",
    "1133:292": "punaratraivāha-",
    "1133:293": "arthāya sarvasattvānāmutpadyante tathāgatāḥ |",
    "1133:294": "mahākāruṇikā vīrā dharmacakrapravartakāḥ ||",
    "1133:295": "pratikartuṃ kathaṃ śakyaṃ buddhānāṃ sarvadehibhiḥ |",
    "1133:296": "sattvārtheṣvabhiyuktānāṃ kalpakoṭiśatairapi ||",
    "1133:297": "kalpakoṭiṃ varaṃ pakkaṃ tryapāye bhṛśadāruṇe |",
    "1133:298": "na tvevādarśanaṃ śāstuḥ sarvasaṅganivartinaḥ |",
    "1133:299": "yāvantyaḥ sarvalokasminnapāyagatayaḥ pṛthak |",
    "1133:300": "varaṃ tatra ciraṃ vāso buddhānāmaśrutirna ca ||",
    "1133:301": "kiṃ kāraṇamapāyeṣu nivāsaściramiṣyate |",
    "1133:302": "yatkāraṇaṃ jinendrasya darśanaṃ jñānavardhanam ||",
    "1133:303": "chidyante sarvaduḥkhāṇi dṛṣṭvā lokeśvaraṃ jinam |",
    "1133:304": "saṃbhavatyavatāraśca jñāne saṃbuddhagocare ||",
    "1133:305": "kṣapayatyāvṛtīḥ sarvā dṛṣṭvā buddhaṃ narottamam |",
    "1133:306": "vardhayatyamitaṃ puṇyaṃ yena bodhiravāpyate || iti ||",
    "1133:307": "tadevamasti puṇyavṛddhau buddhasamavadhānena prayojanam |",
    "1133:308": "api ca pratimāmātradarśanamapi tāvadaparimitaphalaṃ tathāgatānām,",
    "1133:309": "kiṃ punaḥ svarūpeṇa?",
    "1133:310": "uktaṃ hi āryaśraddhābalādhānāvatāramudrāsūtre-",
    "1133:311": "yaḥ kaścinmañjuśrīḥ kulaputraḥ kuladuhitā vā sarvalokadhāturajopamānāṃ pratyekabuddhānāṃ dine dine śatarasamāhāraṃ dadyāt divyāni ca vastrāṇi,",
    "1133:312": "evaṃ dadadgaṅgānadīvālukopamān kalpān dadyāt |",
    "1133:313": "yaścānyo mañjuśrīḥ kulaputraḥ kuladuhitā vā citrakarmalikhitaṃ vā pustakakarmakṛtaṃ vā buddhaṃ paśyet,",
    "1133:314": "ayaṃ tato'saṃkhyeyataraṃ puṇyaṃ prasavati |",
    "1133:315": "kaḥ punarvādo yo'ñjalipragrahaṃ vā kuryāt,",
    "1133:316": "puṣpaṃ vā dadyāt,",
    "1133:317": "dhūpaṃ vā gandhaṃ vā dīpaṃ vā dadyāt |",
    "1133:318": "ayameva tato'saṃkhyeyataraṃ puṇyaṃ prasavatīti ||",
    "1133:319": "āryabodhisattvapiṭake'pi puṇyavṛddhayupāya uktaḥ- yastathāgatacaityaṃ śodhayati,",
    "1133:320": "sa catastro'grāḥ praṇidhānaviśuddhīranuprāpnoti |",
    "1133:321": "katamāścatastraḥ?",
    "1133:322": "agrāṃ rūpapraṇidhānaviśuddhim,",
    "1133:323": "agrāṃ dṛḍhasamādānapraṇidhānaviśuddhim,",
    "1133:324": "agrāṃ tathāgatadarśanapraṇidhānaviśuddhim,",
    "1133:325": "agrāṃ lakṣaṇasaṃpatpraṇidhānaviśuddhimiti ||",
    "1133:326": "punaratraivākhyātam- tathāgatacaityeṣu puṣpāvaropaṇaṃ gandhānulepanaṃ kṛtvā aṣṭāvavikalatā anuprāpnoti |",
    "1133:327": "katamā aṣṭau?",
    "1133:328": "na rūpavikalo bhavati |",
    "1133:329": "na bhogavikalaḥ |",
    "1133:330": "na parivāravikalaḥ |",
    "1133:331": "na śīlavikalaḥ |",
    "1133:332": "na samādhivikalaḥ |",
    "1133:333": "na śrutavikalaḥ |",
    "1133:334": "na prajñāvikala |",
    "1133:335": "na praṇidhānavikalaḥ | iti ||",
    "1133:336": "uktaṃ ca āryaratnarāśisūtre- ye tribhavaparyāpannāḥ sattvāste sarve pratyekaṃ tathāgatastūpān kārayeyurevaṃrūpānuccaistvena tadyathā sumeruḥ parvatarājaḥ |",
    "1133:337": "tāṃśca gaṅgānadīvālikāsamān kalpān pratyekaṃ sarvasattkāraiḥ satkuryuḥ |",
    "1133:338": "yaśca bodhisattvo'virahitasarvajñatācittainaikapuṣpamapyāropayet,",
    "1133:339": "ayaṃ tasmātpūrvakātpuṇyaskandhādbahutaraṃ puṇyaṃ prasavet ||",
    "1133:340": "atraivoktam- ye khalu punastrisāhastramahāsāhastre lokadhātau sattvāste sarve mahāyānasaṃprasthitā bhaveyuḥ |",
    "1133:341": "sarve ca cakravartirājyasamanvāgatā bhaveyuḥ |",
    "1133:342": "ekaikaśca rājā cakravartī mahāsamudrapramāṇa dīpasthālīṃ kṛtvā sumerumātrāṃ vartīmādīpya pratyekamevaṃrūpāṃ dīpapūjāṃ tathāgatacaityeṣu pravartayet |",
    "1133:343": "yaśca abhiniṣkrāntagṛhāvāso bodhisattvastailaprakṣiptāṃ vartī kṛtvā ādīpya tathāgatacaitye dhārayet,",
    "1133:344": "asyāstailaprakṣiptāyā varteretatpūrvakaṃ pradīpadānaṃ śatatamīmapi kalāṃ nopaiti |",
    "1133:345": "yāvadupaniṣadamapi na kṣamata iti |",
    "1133:346": "peyālaṃ |",
    "1133:347": "ye ca khalu punaste rājānaścakravartino buddhapramukhaṃ bhikṣusaṃghaṃ sarvasukhopadhānaiḥ satkuryuḥ,",
    "1133:348": "yaścābhiniṣkrāntagṛhāvāso bodhisattvaḥ piṇḍapātraṃ caritvā pātraparyāpannaṃ pareṣāṃ saṃvibhajya paribhuñjīta,",
    "1133:349": "idaṃ tato bahutaraṃ ca mahārghataraṃ ca |",
    "1133:350": "yacca te rājānaścakravartinaḥ sumerumātraṃ cīvararāśiṃ buddhapramukhāya bhikṣusaṃghāya dadyuḥ,",
    "1133:351": "yaccābhiniṣkrāntagṛhāvāso bodhisattvastricīvaraṃ bahirdhā mahāyānasaṃprasthitāya buddhapramukhāya bhikṣusaṃghāya vā tathāgatacaitye vā dadyāt,",
    "1133:352": "idaṃ bhikṣoścīvaradānametatpūrvakacīvararāśimabhibhavati |",
    "1133:353": "yacca te rājānaḥ pratyekaṃ sarvaṃ jambūdvīpaṃ puṣpasaṃstṛtaṃ kṛtvā tathāgatacaitye niryātayet,",
    "1133:354": "yaccābhiniṣkrāntagṛhāvāso bodhisattvaḥ antaśa ekapuṣpamapi tathāgatacaitye āropayet,",
    "1133:355": "asya dānasyaitat pūrvakaṃ dānaṃ śatamīmapi kalāṃ nopaiti,",
    "1133:356": "yāvadupaniṣadamapi nopaitīti ||",
    "1133:357": "āryānupūrvasamudgataparivarte'pi deśitam- catura imān bhadrānuśaṃsān paśyan bodhisattvastathāgatapūjāyāmutsuko bhavati |",
    "1133:358": "katamāṃścaturaḥ?",
    "1133:359": "agraśca me dakṣiṇīyaḥ pūjito bhaviṣyati,",
    "1133:360": "māṃ ca dṛṣṭvā anye'pi tathā śikṣiṣyanti,",
    "1133:361": "tathāgataṃ ca pūjayitvā bodhicittaṃ dṛḍhaṃ bhaviṣyati,",
    "1133:362": "dvātriṃśatāṃ ca mahāpuruṣalakṣaṇānāṃ saṃmukhadarśanena kuśalamūlamupacittaṃ bhaviṣyati |",
    "1133:363": "imāścatvāraḥ [iti] ||",
    "1133:364": "idaṃ ca niruttaraṃ tathāgatapūjopasthānam |",
    "1133:365": "yathodāhṛtamāryasāgaramatiparipṛcchāsūtre-trīṇīmāni sāgaramate tathāgatasya niruttarāṇi pūjopasthānāni |",
    "1133:366": "katamāni trīṇi?",
    "1133:367": "yacca bodhicittamutpādayati |",
    "1133:368": "yacca saddharma parigṛhṇāti |",
    "1133:369": "yacca sattveṣu mahākaruṇācittamutpādayatīti ||",
    "1133:370": "nirdiṣṭamapyāryaratnameghe- daśabhiḥ kulaputra dharmeḥ samanvāgatā bodhisattvā ananuliptā garbhamalena jāyante |",
    "1133:371": "katamairdaśabhiḥ?",
    "1133:372": "yaduta tathāgatapratimākaraṇatayā jīrṇacaityasaṃskaraṇatayā |",
    "1133:373": "tathāgatacaityeṣu gandhavilepanānupradānena |",
    "1133:374": "tathāgatapratibhāsu gandhodakasnānānupradānena |",
    "1133:375": "tathāgatacaityeṣu saṃmārjanopalepanānupradānena |",
    "1133:376": "mātāpitṝṇāṃ kāyaparicaryācaraṇena |",
    "1133:377": "ācāryopādhyāyānāṃ kāyaparicaryācaraṇena |",
    "1133:378": "sabrahmacāriṇāṃ kāyaparicaryācaraṇena |",
    "1133:379": "tacca nirāmiṣeṇa cittena na sāmiveṇa |",
    "1133:380": "tacca kuśalamevaṃ pariṇāmayanti- anena kuśalamūlena sarvasattvā nirupaliptā garbhamalena jāyantāmiti |",
    "1133:381": "tacca tīvreṇāśayena cintayanti |",
    "1133:382": "ebhiḥ kulaputra daśabhirdharmairiti ||",
    "1133:383": "anumodanānuśaṃsāstvāryaprajñāpāramitāyāmuktāḥ- yaḥ prathamayānasaṃprasthitānāṃ bodhisattvānāṃ mahāsattvānāṃ tāścittotpādānanumodate,",
    "1133:384": "caratāmapi bodhisatvacaryā tāṃścittotpādānanumodate,",
    "1133:385": "avinivartanīyāmapi avinivartanīyadharmatāmanumodate bodhisattvānāṃ mahāsattvānām,",
    "1133:386": "kiyantaṃ sa bhagavan kulaputro vā kuladuhitā vā bahutaraṃ puṇyaskandhaṃ prasavati?",
    "1133:387": "evamukte bhagavān śakraṃ devānāmindrametadavocat-syātkhalu punaḥ kauśika trisāhastramahāsāhastrasya lokadhātoḥ palāgreṇa tulyamānasya pramāṇamudragrahītum,",
    "1133:388": "na tveva kauśika bodhisattvasya mahāsattvasya teṣāmanumodanāsahagatānāṃ cittotpādānāṃ puṇyapramāṇaṃ grahītum |",
    "1133:389": "evamukte śakro devānāmindro bhagavantametadavocat- mārādhiṣṭhitāste bhagavan sattvā veditavyāḥ,",
    "1133:390": "ye bodhisattvānāṃ mahāsattvānāṃ prathamacittotpādamupādāya yāvadanuttarāṃ samyaksaṃbodhimabhisaṃbuddhānāmevamaprameyamanumodanāsahagataṃ puṇyamiti na śṛṇvanti na jānanti,",
    "1133:391": "tāmanumodanāṃ na samanvāharanti,",
    "1133:392": "mārapakṣikāste bhagavan sattvā bhaviṣyanti |",
    "1133:393": "bhagavānāha - yaiḥ kauśika kulaputraiḥ kuladuhitṛbhiśceme cittotpādā anumoditā bodhisattvayānikairvā pratyekabuddhayānikairvā śrāvakayānikairvā,",
    "1133:394": "te kṣipraṃ tathāgatānarhataḥ samyaksaṃbuddhānārāgayiṣyanti |",
    "1133:395": "bhagavānāha - evaṃ tairanumodanāsahagataiścittotpādakuśalamūlairyatra yatropapatsyante,",
    "1133:396": "tatra tatra satkṛtāśca bhaviṣyanti,",
    "1133:397": "gurukṛtāśca mānitāśca pūjitāśca arcitāśca apacāyitāśca bhaviṣyanti |",
    "1133:398": "na ca te amanaāpāni rūpāṇi drakṣyanti |",
    "1133:399": "na ca te amanaāpān śabdān śroṣyanti |",
    "1133:400": "evaṃ na gandhānna rasānna spraṣṭavyān sprakṣyanti |",
    "1133:401": "na ca teṣāmapāyeṣūpapattiḥ pratikāṅkṣitavyā |",
    "1133:402": "svargopapattisteṣāṃ pratikāṅkṣitavyā |",
    "1133:403": "tatkasya hetoḥ?",
    "1133:404": "tathā hi taiḥ satvaiḥ sarvasattvasukhāvahāni asaṃkhyeyānāṃ satvānāṃ kuśalamūlānyanumoditāni,",
    "1133:405": "yāvadanuttarāṃ samyaksaṃbodhimabhisaṃbuddhaya aprameyāsaṃkhyeyān sattvān parinirvāpayiṣyantīti ||",
    "1133:406": "punaratraivāha- ye subhūte gaṅgānadīvālikopameṣu trisāhastramahāsāhastreṣu lokadhātuṣu sarvasattvāste sarve'nuttarāṃ samyaksaṃbodhiṃ pratitiṣṭheyuḥ,",
    "1133:407": "anuttarāṃ samyaksaṃbodhiṃ pratiṣṭhāya gaṅgānadīvālikāsamān kalpānupalambhasaṃjñinaścatvāri dhyānāni samāpadyeran,",
    "1133:408": "yaśca bodhisattvo mahāsattvo'nayā prajñāpāramitayā upāyakauśalyena ca parigṛhīto'tītānāgatapratyutpannānāṃ buddhānāṃ bhagavatāṃ śīlasamādhiprajñāvimuktivimuktijñānadarśanaskandham,",
    "1133:409": "śrāvakāṇāṃ pratyekabuddhānāmapi śīlasamādhiprajñāvimuktivimuktijñānadarśanaskandhaṃ sarvamekato'bhisaṃkṣipya piṇḍayitvā tulayitvā niravaśeṣamanumodeta agrayāanumodanayā jyeṣṭhayā śreṣṭhayā varayā pravarayā praṇītayā uttarayā niruttarayā uttarottarayā asamayā asamasamayā apratisamayā anumodanayānumodya anumodanāsahagataṃ puṇyakriyāvastu anuttarāyai samyaksaṃbodhaye pariṇāmayati |",
    "1133:410": "asya subhūte anumodanāsahagatasya puṇyakriyāvastuno'sau pūrvaka aupalambhikānāṃ bodhisatvānāṃ caturdhyānamayaḥ puṇyābhisaṃskāraḥ śatatamīmapi kalāṃ nopaiti,",
    "1133:411": "yāvadupaniṣadamapi na kṣamate iti ||",
    "1133:412": "ayameva nayaḥ pariṇāmanāyāmuktaḥ |",
    "1133:413": "athavā agrapariṇāmanayā pariṇāmitatvātsarvapuṇyānāmasya buddhatvāya satkṛtapraṇidhibuddhatvameva syāt |",
    "1133:414": "ataḥ kā parā puṇyavṛddhiḥ?",
    "1133:415": "taddhi aśeṣasattvamokṣakṛtapuṇyajñānopetaṃ nirvikalpaṃ ca ||",
    "1133:416": "adhyeṣaṇāyāstvanuśaṃsā āryograparipṛcchāyāmuktāḥ- dharmagrāhyatāmupādāya aprameyāsaṃkhyeyeṣu buddhakṣetreṣvāyuḥ parirakṣaṇāyeti ||",
    "1133:417": "āryaśikṣāsamuccaye vandanādyanuśaṃsā saptadaśaḥ paricchedaḥ samāptaḥ ||"
}