{
  "SA20n1379:0": "viṃśatitamaekaviṃśatitamaścādhikāraḥ",
  "SA20n1379:1": "liṅgavibhāge dvau ślokau |",
  "SA20n1379:2": "anukampā priyākhyānaṃ dhīratā muktahastatā |",
  "SA20n1379:3": "gambhīrasaṃdhinirmokṣo liṅgānyetāni dhīmatāṃ ||1 ||",
  "SA20n1379:4": "parigrahe 'dhimuktyāptāvakhede dvayasaṃgrahe |",
  "SA20n1379:5": "āśayācca prayogācca vijñeyaṃ liṅgapañcakaṃ ||2 ||",
  "SA20n1379:6": "tatraprathamena ślokena pañca bodhisattvaliṅgāni darśayati |",
  "SA20n1379:7": "dvitīyena teṣāṃ karma samāsa saṃgrahaṃ ca |",
  "SA20n1379:8": "tatrānukampā bodhicittena sattvaparigrahārthaṃ priyākhyānaṃ sattvānāṃ buddhaśāsanādhimuktilābhārthaṃ dhīratā duṣkaracaryādibhirakhedārthaṃ muktahastatā gambhīrasaṃdhinirmokṣaṇaṃ ca dvayena saṃgrahārthamāmiṣeṇa dharmeṇa ca yathākramam |",
  "SA20n1379:9": "eṣāṃ pañcānāṃ liṅgānām anukampā āśayato veditavyā |",
  "SA20n1379:10": "śeṣāṇi prayogataḥ |",
  "SA20n1379:11": "gṛhipravrajitapakṣavibhāge trayaḥ ślokāḥ |",
  "SA20n1379:12": "bodhisattvā hi satataṃ bhavantaścakravartinaḥ |",
  "SA20n1379:13": "prakurvanti hi sattvārthaṃ gṛhiṇaḥ sarvajanmasu ||3 ||",
  "SA20n1379:14": "ādānalabdhā pravrajyā dharmatopagatā parā |",
  "SA20n1379:15": "nidarśikā ca pravrajyā dhīmatāṃ sarvabhūmiṣu ||4 ||",
  "SA20n1379:16": "aprameyairguṇairyuktaḥ pakṣaḥ pravrajitasya tu |",
  "SA20n1379:17": "gṛhiṇo bodhisattvāddhi yatistasmādviśiṣyate ||5 ||",
  "SA20n1379:18": "ekena ślokena yādṛśe gṛhipakṣe sthito bodhisattvaḥ sattvārthaṃ karoti tatparidīpitaṃ |",
  "SA20n1379:19": "dvitīyena yādṛśe pravrajitapakṣe |",
  "SA20n1379:20": "tatra trividhā pravrajyā veditavyā |",
  "SA20n1379:21": "samādānalabdhā |",
  "SA20n1379:22": "dharmatālabdhā |",
  "SA20n1379:23": "nidarśikā ca nirmāṇaiḥ |",
  "SA20n1379:24": "tṛtīyena gṛhipakṣāt pravrajitapakṣasya viśeṣaḥ paridīpitaḥ |",
  "SA20n1379:25": "adhyāśayavibhāge ślokaḥ ṣaṭpādaḥ |",
  "SA20n1379:26": "paratreṣṭaphalecchā ca śubhavṛttāvihaiva ca |",
  "SA20n1379:27": "nirvāṇecchā ca dhīrāṇāṃ sattveṣvāśaya iṣyate |",
  "SA20n1379:28": "aśuddhaśca viśuddhaśca suviśuddhaḥ sarvabhūmiṣu ||6 ||",
  "SA20n1379:29": "etena samāsataḥ pañcavidho 'dhyāśayaḥ paridīpitaḥ |",
  "SA20n1379:30": "sukhādhyāśayaḥ |",
  "SA20n1379:31": "paratreṣṭaphalecchāhitādhyāśayaḥ ihaiva kuśalapravṛttīcchā nirvāṇecchā tadubhayādhyāśaya eveti nānyo veditavyaḥ |",
  "SA20n1379:32": "aśuddhādikāstrayo'dhyāśayā apraviṣṭānāṃ |",
  "SA20n1379:33": "bhūmipraviṣṭānāṃ |",
  "SA20n1379:34": "avinivartanīyabhūmiprāptānāṃ ca yathākramaṃ veditavyāḥ |",
  "SA20n1379:35": "parigrahavibhāge ślokaḥ |",
  "SA20n1379:36": "praṇidhānātsamāccittādādhipatyātparigrahaḥ |",
  "SA20n1379:37": "gaṇasya karṣaṇatvācca dhīmatāṃ sarvabhūmiṣu ||7 ||",
  "SA20n1379:38": "caturvidhaḥ sattvaparigraho bodhisattvānāṃ praṇidhānaparigraho veditavyo bodhicittena sarvasattvaparigrahaṇāt |",
  "SA20n1379:39": "samacittatāparigraha ātmaparasamatālābhādabhisamayakāle |",
  "SA20n1379:40": "ādhipatyaparigrahaḥ svāmibhūtasya yeṣāmasau svāmī |",
  "SA20n1379:41": "gaṇaparikarṣaṇaparigrahaśca śiṣyagaṇopādanāt |",
  "SA20n1379:42": "upapattivibhāge ślokaḥ |",
  "SA20n1379:43": "karmaṇaścādhipatyena praṇidhānasya cāparā |",
  "SA20n1379:44": "samādheśca vibhutvasya cotpattirdhīmatāṃ matā ||8 ||",
  "SA20n1379:45": "caturvidhā bodhisattvānāmupapattiḥ karmādhipatyena yādhimukticaryābhūmisthitānāṃ karmavaśenābhipretasthānopapattiḥ praṇidhānavaśena yā bhūmipraviṣṭānāṃ sarvasattvaparipācanārthaṃ tiryagādihīnasthānopapattiḥ |",
  "SA20n1379:46": "samādhyādhipatyena yā dhyānāni vyāvartya kāmadhātāvupapattiḥ |",
  "SA20n1379:47": "vibhutvādhipatyena yā nirmāṇaistuṣitabhavanādyupapattisaṃdarśanāt |",
  "SA20n1379:48": "vihārabhūmivibhāge triṃśat [udāna] ślokāḥ |",
  "SA20n1379:49": "lakṣaṇātpudlācchikṣāskandhaniṣpattiliṅgataḥ |",
  "SA20n1379:50": "nirukteḥ prāptitaścaiva vihāro bhūmireva ca ||9 ||",
  "SA20n1379:51": "lakṣaṇavibhāgamārabhya pañca ślokāḥ |",
  "SA20n1379:52": "śūnyatā paramātmasya karma[ā? ]",
  "SA20n1379:53": "nāśe vyavasthitiḥ |",
  "SA20n1379:54": "vihṛtya sasukhairdhyānairjanma kāme tataḥ param ||10 ||",
  "SA20n1379:55": "tataśca bodhipakṣāṇāṃ saṃsāre pariṇāmanā |",
  "SA20n1379:56": "vinā ca cittasaṃkleśaṃ sattvānāṃ paripācanā ||11 ||",
  "SA20n1379:57": "upapattau ca saṃcitya saṃkleśasyānurakṣaṇā |",
  "SA20n1379:58": "ekāyanapathaśliṣṭā 'nimittaikāntikaḥ pathaḥ ||12 ||",
  "SA20n1379:59": "animitte 'pyanābhogaḥ kṣetrasya ca viśodhanā |",
  "SA20n1379:60": "sattvapākasya niṣpattirjāyate ca tataḥ param ||13 ||",
  "SA20n1379:61": "samādhidhāraṇīnāṃ ca bodheścaiva viśuddhatā |",
  "SA20n1379:62": "etasmācca vyavasthānādvijñeyaṃ bhūmilakṣaṇam ||14 ||",
  "SA20n1379:63": "ekādaśa vihārā ekādaśa bhūmayaḥ |",
  "SA20n1379:64": "tepāṃ lakṣaṇaṃ |",
  "SA20n1379:65": "prathamāyāṃ bhūmau paramaśūnyatābhisamayo lakṣaṇaṃ pudgaladharma nairātmyābhisamayāt |",
  "SA20n1379:66": "dvitīyāyāṃ karmaṇāmavipraṇāśavyavasthānaṃ kuśalākuśalakarmapathatatphalavaicitryajñānāt |",
  "SA20n1379:67": "tṛtīyāyāṃ sātiśayasukhairbodhisattvadhyānairvihṛtyāparihīnasyaiva tebhyaḥ kāmadhātāvupapattiḥ |",
  "SA20n1379:68": "caturthyā bodhipakṣabahulavihāriṇo'pi bodhipakṣāṇāṃ saṃsāre pariṇāmanā |",
  "SA20n1379:69": "pañcabhyāṃ caturāryasatyabahulavihāritayāvinātmanaścittasaṃkleśena sattvānāṃ paripācanāyāṃ nānāśāstraśilpapraṇayanāt |",
  "SA20n1379:70": "ṣaṣṭhyāṃ pratītyasamutpādabahulavihāritayā saṃcityabhavopapattau tatra saṃkleśasyānurakṣaṇā |",
  "SA20n1379:71": "saptamyāṃ miśropamiśratvenaikāyanapathasyāṣṭamasya vihārasya śliṣṭa ānimittikaikāntiko mārgaḥ |",
  "SA20n1379:72": "aṣṭabhyāmanimitte 'pyanābhogo nirabhisaṃskārānimittavihāritvād buddhakṣetrapariśodhanā ca |",
  "SA20n1379:73": "navamyāṃ pratisaṃvidvaśitayā sattvaparipākaniṣpattiḥ sarvākāraparipācanasāmarthyāt |",
  "SA20n1379:74": "daśamyāṃ samādhimukhānāṃ dhāraṇīmukhānāṃ ca viśuddhatā |",
  "SA20n1379:75": "ekādaśyāṃ buddhabhūmau bodhiviśuddhatā lakṣaṇāṃ [ṇaṃ]sarvajñeyāvaraṇaprahāṇāt |",
  "SA20n1379:76": "bhūmiṣṭhe ca [ṣvevaṃ] pudgalavibhāgamārabhya dvau ślokau |",
  "SA20n1379:77": "viśuddhadṛṣṭiḥ suviśuddhaśīlaḥ samāhito dharmavibhūtamānaḥ |",
  "SA20n1379:78": "saṃtānasaṃkleśaviśuddhibhede nirmāṇa ekakṣaṇalabdhabuddhiḥ ||15 ||",
  "SA20n1379:79": "upekṣakaḥ kṣetraviśodhakaśca syātsattvapāke kuśalo maharddhiḥ |",
  "SA20n1379:80": "saṃpūrṇakāyaśca nidarśane ca śakto 'bhiṣiktaḥ khalu bodhisattvaḥ ||16 ||",
  "SA20n1379:81": "daśasu bhūmiṣu daśa bodhisattvā vyavasthāpyante |",
  "SA20n1379:82": "prathamāyāṃ viśuddhadṛṣṭiḥ pudgaladharmadṛṣṭipratipakṣajñānalābhāt |",
  "SA20n1379:83": "dvitīyāyāṃ suviśuddhaśīlaḥ sūkṣmāpattiskhalitasamudācārasyāpyabhāvāt |",
  "SA20n1379:84": "tṛtīyāyāṃ samāhito bhavatyacyutadhyānasamādhilābhāt |",
  "SA20n1379:85": "caturthyāṃ dharmavibhūtamānaḥ sūtrādidharmanānātvamānasya vibhūtatvāt |",
  "SA20n1379:86": "pañcamyāṃ saṃtānabhede nirmāṇo daśabhiścittāśayaviśuddhisamatābhiḥ sarvasaṃtānasamatāpraveśāt |",
  "SA20n1379:87": "ṣaṣṭhyāṃ saṃkleśavyavadānabhede nirmāṇaḥ pratītyasamutpādatathatābahulavihāritayā kṛṣṇaśuklapakṣābhyāṃ tathatāyāḥ saṃkleśavyavadānādarśanāt |",
  "SA20n1379:88": "prakṛtiviśuddhitāmupādāya |",
  "SA20n1379:89": "saptamyāmekacittakṣalabdhabuddhirnirnimittavihārasāmarthyāt pratikṣaṇaṃ saptatriṃśadbodhipakṣabhāvanātaḥ |",
  "SA20n1379:90": "aṣṭamyāmupekṣakaḥ kṣetraviśodhakaścānābhoganirnimittavihāritvād miśropamiśraprayogataścāvinivartanīyabhūmipraviṣṭairbodhisattvaiḥ |",
  "SA20n1379:91": "navamyāṃ sattvaparipākakuśalaḥ pūrvavat |",
  "SA20n1379:92": "daśamyāṃ bodhisattvabhūmau bodhisattvo maharddhikaśca vyavasthāpyate mahābhijñālābhāt |",
  "SA20n1379:93": "saṃpūrṇadharmakāyaścāpramāṇasamādhidhāraṇīmukhasphuraṇādāśrayasya nidarśane ca śakto vyavasthāpyate tuṣitabhavanavāsādinirmāṇanidarśanāt |",
  "SA20n1379:94": "abhiṣiktaśca buddhatve sarvabuddhebhyastatrābhiṣekalābhāt |",
  "SA20n1379:95": "śikṣāvyavasthānamārabhya pañca ślokāḥ |",
  "SA20n1379:96": "dharmatāṃ pratividhyeha adhiśīle 'nuśīkṣaṇe |",
  "SA20n1379:97": "adhicitte 'pyadhiprajñe prajñā tu dvayagocarā ||17 ||",
  "SA20n1379:98": "dharmatattvaṃ tadajñānajñānādyā vṛttireva ca |",
  "SA20n1379:99": "prajñāyā gocarastasmād dvibhūmau tadvyavasthitiḥ ||18 ||",
  "SA20n1379:100": "śikṣāṇāṃ bhāvanāyāśca phalamanyaccaturvidham |",
  "SA20n1379:101": "animittasaṃskāro vihāraḥ prathamaṃ phalam ||19 ||",
  "SA20n1379:102": "sa evānabhisaṃskāro dvitīyaṃ phalamiṣyate |",
  "SA20n1379:103": "kṣetraśuddhiśca sattvānāṃ pākaniṣpattireva ca ||20 ||",
  "SA20n1379:104": "samādhidhāraṇīnāṃ ca niṣpattiḥ paramaṃ phalaṃ |",
  "SA20n1379:105": "caturvidhaṃ phalaṃ hyetat caturbhūmisamāśritam ||21 ||",
  "SA20n1379:106": "prathamāyāṃ bhūmau dharmatāṃ pratividhya dvitiyāyāmadhiśīlaṃ śikṣate |",
  "SA20n1379:107": "tṛtīyāyāmadhicittaṃ |",
  "SA20n1379:108": "caturthīpañcamīṣaṣṭhīṣvadhiprajñaṃ |",
  "SA20n1379:109": "bodhipakṣasaṃgṛhītā hi prajñā caturthyāṃ bhūmau |",
  "SA20n1379:110": "sā punardvayagocarā bhūmidvaye |",
  "SA20n1379:111": "dvayaṃ punardharmatattvaṃ ca duḥkhādisatyaṃ |",
  "SA20n1379:112": "tadajñānajñānādikā ca vṛttiranulomaḥ [pratilomaḥ? ]",
  "SA20n1379:113": " pratītyasamutpādaḥ |",
  "SA20n1379:114": "tadajñānādikā hi vṛttiravidyādikā |",
  "SA20n1379:115": "tajjñānādikā ca vṛttirvidyādikā |",
  "SA20n1379:116": "tasmādbhūmidvaye 'pyadhiprajñavyavasthānaṃ |",
  "SA20n1379:117": "ataḥ paraṃ caturvidhaṃ śikṣāphalaṃ caturbhūmisamāśritaṃ veditavyaṃ yathākramaṃ |",
  "SA20n1379:118": "tatra[prathamaṃ phalam animittovihāraḥ sasaṃskāraḥ ? ]",
  "SA20n1379:119": " dvitīyaṃ phalaṃ sa evānimitto vihāro'nabhisaṃskāraḥ kṣetrapariśuddhiśca veditavyaṃ |",
  "SA20n1379:120": "śeṣaṃ gatārtham |",
  "SA20n1379:121": "skandhavyavasthānamārabhya dvau ślokau |",
  "SA20n1379:122": "dharmatāṃ pratividhyeha śīlaskandhasya śodhanā |",
  "SA20n1379:123": "samādhiprajñāskandhasya tata ūrdhvaṃ viśodhanā ||22 ||",
  "SA20n1379:124": "vimuktimuktijñānasya tadanyāsu viśodhanā |",
  "SA20n1379:125": "caturvidhādāvaraṇāt pratighātāvṛterapi ||23 ||",
  "SA20n1379:126": "tadanyāsviti saptamyāṃ yāvad buddhabhūmāvubhayorvimuktivimuktijñānayorviśodhanā |",
  "SA20n1379:127": "sā punarvimuktiścaturvidhaphalāvaraṇācca veditavyā |",
  "SA20n1379:128": "pratighātāvaraṇācca buddhabhūmau |",
  "SA20n1379:129": "yenānyeṣāṃ jñeye jñānaṃ pratihanyate |",
  "SA20n1379:130": "buddhānāṃ tu tadvimokṣāt sarvatrāpratihataṃ jñānaṃ |",
  "SA20n1379:131": "śeṣaṃ gatārtham |",
  "SA20n1379:132": "niṣpattivyavasthānamārabhya trayaḥ ślokāḥ |",
  "SA20n1379:133": "aniṣpannāśca niṣpannā vijñeyāḥ sarvabhūmayaḥ |",
  "SA20n1379:134": "niṣpannā apyaniṣpannā niṣpannāśca punarmatāḥ ||24 ||",
  "SA20n1379:135": "niṣpattirvijñeyā yathāvyavasthānamanasikāreṇa |",
  "SA20n1379:136": "tatkalpanatājñānādavikalpanayā ca tasyaiva ||25 ||",
  "SA20n1379:137": "bhāvanā api niṣpattiracintyaṃ sarvabhūmiṣu |",
  "SA20n1379:138": "pratyātmavedanīyatvāt buddhānāṃ viṣayādapi ||26 ||",
  "SA20n1379:139": "tatrādhimukticaryābhūmiraniṣpannā |",
  "SA20n1379:140": "śeṣā niṣpannā ityetāḥ sarvabhūmayaḥ |",
  "SA20n1379:141": "niṣpannā api punaḥ saptāniṣpannāḥ |",
  "SA20n1379:142": "śeṣā niṣpannā nirabhisaṃskāravāhitvāt |",
  "SA20n1379:143": "yatpunaḥ pramuditādibhūmirniṣpannā pūrvamuktā tatra niṣpattiryathāvyavasthāpitabhūmimanasikāreṇa |",
  "SA20n1379:144": "tasya bhūmivyavasthānasya kalpanāmātrajñānāt tadavikalpanā[nayā] ca veditavyā |",
  "SA20n1379:145": "yadā tadbhūmivyavasthānaṃ kalpanāmātraṃ jānīte |",
  "SA20n1379:146": "tadapi ca kalpanāmātraṃ na vikalpayatyevaṃ grāhyagrāhakāvikalpajñānalābhādbhūmipariniṣpattiruktā bhavati |",
  "SA20n1379:147": "api khalu bhūmīnāṃ bhāvanā ca niṣpattiścobhayamacintyaṃ sarvabhūmiṣu |",
  "SA20n1379:148": "tathā hi tadbodhisattvānāṃ pratyātmavedanīyaṃ buddhānāṃ ca viṣayo nānyeṣām |",
  "SA20n1379:149": "bhūmipratiṣṭha[viṣṭa]sya liṅgavibhāgamārabhya dvau ślokau |",
  "SA20n1379:150": "adhimuktirhi sarvatra sālokā liṅgamiṣyate |",
  "SA20n1379:151": "alīnatvamadīnatvamaparapratyayātmatā ||27 ||",
  "SA20n1379:152": "prativedhaśca sarvatra sarvatra samacittatā |",
  "SA20n1379:153": "aneyānunayopāyajñānaṃ maṇḍalajanma ca ||28 ||",
  "SA20n1379:154": "etadbhūmipraviṣṭasya bodhisattvasya daśavidhaṃ liṅgaṃ sarvāsu bhūmiṣu veditavyaṃ |",
  "SA20n1379:155": "yāṃ bhūmiṃ praviṣṭastatra sāloko yāṃ na praviṣṭastatrādhimuktirityetadekaṃ liṅgam |",
  "SA20n1379:156": "alīnatvaṃ paramodāragambhīreṣu dharmeṣu |",
  "SA20n1379:157": "adīnatvaṃ duṣkaracaryāsu |",
  "SA20n1379:158": "aparapratyayatvaṃ svasyāṃ bhūmau |",
  "SA20n1379:159": "sarvabhūmiprativedhaśca tadabhinirhārakauśalyataḥ sarvasattveṣvātmasamacittatā |",
  "SA20n1379:160": "aneyā varṇāvarṇaśabdābhyāṃ |",
  "SA20n1379:161": "ananunayaścakravartītyādisaṃpattiṣu |",
  "SA20n1379:162": "upāyakauśalyamanupalambhastasya[lambhasya] buddhatvopāyajñānāt |",
  "SA20n1379:163": "buddhaparṣanmaṇḍaleṣu cotpattiḥ sarvakālamityetāni aparāṇi liṅgāni bodhisattvasya |",
  "SA20n1379:164": "bhūmiṣu pāramitālābhaliṅgavibhāge dvau ślokau |",
  "SA20n1379:165": "nācchando na ca lubdhahrasvahṛdayo na krodhano nālaso",
  "SA20n1379:166": "nāmaitrīkarūṇāśayo na kumatiḥ kalparvikalparhataḥ |",
  "SA20n1379:167": "no vikṣiptamatiḥ sukhairna ca hato duḥkharna vā [vyā]vartate",
  "SA20n1379:168": "satyaṃ mitramupāśritaḥ śrutaparaḥ pūjāparaḥ śāstari ||29 ||",
  "SA20n1379:169": "sarvaṃ puṇyasamuccayaṃ suvipulaṃ kṛtvānyasādhāraṇaṃ",
  "SA20n1379:170": "saṃbodhau pariṇāmayatyaharaharyo hyuttamopāyavit |",
  "SA20n1379:171": "jātaḥ svāyatane sadā śubhakaraḥ krīḍatyabhijñāguṇaiḥ",
  "SA20n1379:172": "sarveṣāmuparisthito guṇanidhirjñeyaḥ sa buddhātmajaḥ ||30 ||",
  "SA20n1379:173": "daśapāramitālābhino bodhisattvasya ṣoḍaśavidhaṃ liṅgaṃ darśayati |",
  "SA20n1379:174": "ṣoḍaśavidhaṃ liṅgaṃ |",
  "SA20n1379:175": "sadā pāramitāpratipatticchandenāvirahitatvaṃ |",
  "SA20n1379:176": "ṣaṭpāramitāvipakṣaiśca rahitatvaṃ pratyekam |",
  "SA20n1379:177": "anyayānamanasikāreṇāvikṣiptatā |",
  "SA20n1379:178": "saṃpattisukheṣvasaktatā |",
  "SA20n1379:179": "vipattiduṣkaracaryāduḥkhaiḥ prayogānirvartitā |",
  "SA20n1379:180": "kalyāṇamitrāśrayaḥ |",
  "SA20n1379:181": "śrutaparatvaṃ |",
  "SA20n1379:182": "śāstṛpūjāparatvaṃ |",
  "SA20n1379:183": "samyakpariṇāmanā upāyakauśalyapāramitayā |",
  "SA20n1379:184": "svāyatanopapattiḥ praṇidhānapāramitayā buddhabodhisattvāvirahitasthānopapatteḥ |",
  "SA20n1379:185": "sadāśubhakaratve[tvaṃ]balapāramitayā tadvipakṣadharmāvyavakiraṇāt |",
  "SA20n1379:186": "abhijñāguṇavikrīḍanaṃ ca jñānapāramitayā |",
  "SA20n1379:187": "tatra maitrī vyāpādapratipakṣaḥ sukhopasaṃhārāśayaḥ |",
  "SA20n1379:188": "karuṇā vihiṃsāpratipakṣo duḥkhāpagamāśayaḥ |",
  "SA20n1379:189": "svabhāvakalpanaṃ kalpaḥ |",
  "SA20n1379:190": "viśeṣakalpanaṃ vikalpo veditavyaḥ |",
  "SA20n1379:191": "tatraivānuśaṃsavibhāge ślokaḥ |",
  "SA20n1379:192": "śamathe vipaśyanāyāṃ ca dvayapañcātmako mataḥ |",
  "SA20n1379:193": "dhīmatāmanuśaṃso hi sarvathā sarvabhūmiṣu ||31 ||",
  "SA20n1379:194": "tatraiva pāramitālābhe sarvabhūmiṣu bodhisattvānāṃ sarvaprakāro 'nuśaṃsaḥ pañcavidho veditavyaḥ |",
  "SA20n1379:195": "pratikṣaṇaṃ sarvadauṣṭhulyāśrayaṃ drāvayati |",
  "SA20n1379:196": "nānātvasaṃjñāvigatiṃ ca dharmārāmaratiḥ pratilabhate |",
  "SA20n1379:197": "aparicchinnākāraṃ ca sarvato 'pramāṇaṃ dharmāvabhāsaṃ saṃjānīte |",
  "SA20n1379:198": "avikalpitāni cāsya viśuddhibhāgīyāni nimittāni samudācaranti |",
  "SA20n1379:199": "dharmakāyaparipūripariniṣpattaye ca uttarāduttarataraṃ hetusaṃparigrahaṃ karoti |",
  "SA20n1379:200": "tatra prathamadvitīyau śamathapakṣe veditavyau |",
  "SA20n1379:201": "tṛtīyacaturthau vipaśyanāpakṣe |",
  "SA20n1379:202": "śeṣamubhayapakṣe |",
  "SA20n1379:203": "bhūminiruktivibhāge nava ślokāḥ |",
  "SA20n1379:204": "paśyatāṃ bodhimāsannāṃ sattvārthasya ca sādhanaṃ |",
  "SA20n1379:205": "tīvra utpadyate modo muditā tena kathyate ||32 ||",
  "SA20n1379:206": "atra na kiṃcidvyākhyeyaṃ |",
  "SA20n1379:207": "dauḥ śīlyābhogavaimalyādvimalā bhūmirucyate |",
  "SA20n1379:208": "dauḥ śīlyamalasyānyayānamanasikāramalasya cātikramādvimaletyucyate |",
  "SA20n1379:209": "tasmāttarhyasmābhistulyābhinirhāre sarvākārapariśodhanābhinirhāra eva yogaḥ karaṇīya iti vacanāt |",
  "SA20n1379:210": "mahādharmāvabhāsasya karaṇācca prabhākarī ||33 ||",
  "SA20n1379:211": "tathā hi tasyāṃ samādhibalenāpramāṇadharmaparyeṣaṇadhāraṇāt mahāntaṃ dharmāvabhāsaṃ pareṣāṃ karoti |",
  "SA20n1379:212": "arcirbhūtā yato dharmā bodhipakṣāḥ pradāhakāḥ |",
  "SA20n1379:213": "arciṣmatīti tadyogātsā bhūmirdvayadāhataḥ ||34 ||",
  "SA20n1379:214": "sā hi bodhipakṣātmikā prajñā dvayadahanapratyupasthānā tasyāṃ bāhulyena |",
  "SA20n1379:215": "dvyaṃ punaḥ kleśāvaraṇaṃ jñeyāvaraṇaṃ cātra veditavyam |",
  "SA20n1379:216": "sattvānāṃ paripākaśca svacittasya ca rakṣaṇā |",
  "SA20n1379:217": "dhīmadbhirjīyate duḥkhaṃ durjayā tena kathyate ||35 ||",
  "SA20n1379:218": "tatra sattvaparipākābhiyukto 'pi na saṃkliśyate |",
  "SA20n1379:219": "sattvavipratipattyā taccobhayaṃ duṣkaratvād durjayam |",
  "SA20n1379:220": "ābhimukhyād dvyasyeha saṃsārasyāpi nirvṛteḥ |",
  "SA20n1379:221": "uktā hyabhimukhī bhūmiḥ prajñāpāramitāśrayāt ||36 ||",
  "SA20n1379:222": "sā hi prajñāpāramitāśrayeṇa nirvāṇasaṃsārayorapratiṣṭhānāt saṃsāranirvāṇayorabhimukhī |",
  "SA20n1379:223": "ekāyanapathaśleṣādbhūmirdūraṃgamā matā |",
  "SA20n1379:224": "ekāyanapathaḥ pūrvaṃ nirdiṣṭastadupaśliṣṭatvāt dūraṃ gatā bhavati prayogaparyantagamanāt |",
  "SA20n1379:225": "dvayasaṃjñāvicalanādacalā ca nirucyate ||37 ||",
  "SA20n1379:226": "dvābhyāṃ saṃjñābhyāṃ avicalanāt |",
  "SA20n1379:227": "nimittasaṃjñayā[nimittābhogasaṃjñayā]animittābhogasaṃjñayā ca |",
  "SA20n1379:228": "pratisaṃvinmatisādhutvādbhūmiḥ sādhumatī matā |",
  "SA20n1379:229": "pratisaṃvinmateḥ sādhutvāditi pradhānatvāt |",
  "SA20n1379:230": "dharmameghā dvayavyāpterdharmākāśasya meghavat ||38 ||",
  "SA20n1379:231": "dvayavyāpteriti samādhimukhadhāraṇīmukhavyāpanānmeghenevākāśasthalīyasyāśrayasaṃniviṣṭasya śrutadharmasya dharmameghetyucyate |",
  "SA20n1379:232": "vividhe śubhanirhāre ratyā viharaṇātsadā |",
  "SA20n1379:233": "sarvatra bodhisattvānāṃ vihārabhūmayo matāḥ ||39 ||",
  "SA20n1379:234": "vividhakuśalābhinirhāranimittaṃ sadā sarvatra ratyā viharaṇādvodhisattvānāṃ bhūmayo vihārā ityucyante |",
  "SA20n1379:235": "bhūyo bhūyo 'mitāsvāsu ūrdhvaṃgamanayogataḥ |",
  "SA20n1379:236": "bhūtāmitābhayārthāya ta eveṣṭā hi bhūmayaḥ ||40 ||",
  "SA20n1379:237": "bhūyo bhūyo 'mitāsvāsūrdhvaṃgamanayogādbhūtāmitābhayārthāya ta eva vihārāḥ punarbhūmaya ucyante |",
  "SA20n1379:238": "amitāsviti daśasu bhūmiṣu ekaikasyāpramāṇatvāt |",
  "SA20n1379:239": "ūrdhvaṃgamanayogāditi uparibhūmigamanayogāt |",
  "SA20n1379:240": "bhūtāmitābhayārthamityamitānāṃ bhūtānāṃ bhayaprahāṇārtham |",
  "SA20n1379:241": "prāptivihāre[vibhāge]ślokaḥ |",
  "SA20n1379:242": "bhūmilābhe[bho]'dhimukteśca cariteṣu ca vartanāt |",
  "SA20n1379:243": "prativedhācca bhūmīnāṃ niṣpatteśca caturvidhaḥ ||41 ||",
  "SA20n1379:244": "caturvidho bhūmīnāṃ lābhaḥ |",
  "SA20n1379:245": "adhimuktilābho yathoktādhimuktito 'dhimukticaryābhūmau |",
  "SA20n1379:246": "caritalābho daśasu dharmacariteṣu vartanāttasyāmeva |",
  "SA20n1379:247": "paramārtha [prativedha] lābhaḥ paramārthaprativedhato bhūmipraveśe |",
  "SA20n1379:248": "niṣpatilābhaścāvinivartanīyabhūmipraveśe |",
  "SA20n1379:249": "caryāvibhāge ślokaḥ ṣaṭpādaḥ |",
  "SA20n1379:250": "mahāyāne 'dhimuktānāṃ hīnayāne ca dehināṃ |",
  "SA20n1379:251": "dvayorāvarjanārthāya vinayāya ca deśitāḥ |",
  "SA20n1379:252": "caryāścatasro dhīrāṇāṃ yathāsūtrānusārataḥ ||42 ||",
  "SA20n1379:253": "tatra pāramitācaryā mahāyānādhimuktānāmarthe deśitā |",
  "SA20n1379:254": "bodhipakṣacaryā śrāvakapratyekabuddhayānādhimuktānām |",
  "SA20n1379:255": "abhijñācaryā dvayorapi mahāyānahīnayānādhimuktayoḥ prabhāveṇāvarjanārthaṃ |",
  "SA20n1379:256": "sattvaparipākacaryā dvayoreva paripācanārthaṃ |",
  "SA20n1379:257": "paripācanaṃ hyatra vinayanam |",
  "SA20n1379:258": "buddhaguṇavibhāge bahavaḥ ślokāḥ |",
  "SA20n1379:259": "apramāṇavibhāge tad buddhastotramārabhyaikaḥ |",
  "SA20n1379:260": "anukampakasattveṣu saṃyogavigamāśaya |",
  "SA20n1379:261": "aviyogāśaya saukhyahitāśaya namo'stute ||43 ||",
  "SA20n1379:262": "[atra] anukampakatvaṃ sattveṣu hitasukhāśayatvena saṃdarśitaṃ |",
  "SA20n1379:263": "sukhāśayatvaṃ punaḥ sukhasaṃyogāśayatvena maitryā |",
  "SA20n1379:264": "duḥkhaviyogāśayatvena ca karuṇayā |",
  "SA20n1379:265": "sukhāviyogāśayatvena ca muditayā |",
  "SA20n1379:266": "hitāśayatvamupekṣayā |",
  "SA20n1379:267": "sā punarniḥ saṃkleśatāśayalakṣaṇā veditavyā |",
  "SA20n1379:268": "vimokṣābhibhvāyatanakṛtsnāyatanavibhāge ślokāḥ |",
  "SA20n1379:269": "sarvāvaraṇanirmukta sarvalokābhibhū mune |",
  "SA20n1379:270": "jñānena jñeyaṃ vyāptaṃ te muktacitta namo'stute ||44 ||",
  "SA20n1379:271": "atra vimokṣaviśeṣaṃ bhagavataḥ sarvakleśajñeyāvaraṇanirmuktatayā darśayati |",
  "SA20n1379:272": "abhibhvāyatanaviśeṣaṃ sarvalokābhibhutvena svacittavaśavartanādyatheṣṭālambananirmāṇapariṇāmanatādhiṣṭhānataḥ |",
  "SA20n1379:273": "kṛtsnāyatanaviśeṣaṃ sarvajñeyajñānāvyāghātataḥ [jñānavyāptaḥ] |",
  "SA20n1379:274": "ata eva vimokṣādiguṇavipakṣamuktatvāt muktacittaḥ |",
  "SA20n1379:275": "araṇāvibhāge ślokaḥ |",
  "SA20n1379:276": "aśeṣaṃ sarvasattvānāṃ sarvakleśavināśaka |",
  "SA20n1379:277": "kleśaprahāraka kliṣṭasānukrośa namo'stute ||45 ||",
  "SA20n1379:278": "atrāraṇāviśeṣaṃ bhagavataḥ sarvasattvakleśavinayanādutpāditakleśeṣvapi ca tatkleśapratipakṣavidhānāt kliṣṭajanānukampayā saṃdarśayati |",
  "SA20n1379:279": "anye hyaraṇāvihāriṇaḥ sattvānāṃ kasyacideva tadālambanasya kleśasyotpattipratyayamātraṃ pratiharanti |",
  "SA20n1379:280": "na tu kleśasaṃtānādapanayanti |",
  "SA20n1379:281": "praṇidhijñānaviśeṣe[vibhāge]ślokaḥ |",
  "SA20n1379:282": "anābhoga nirāsaṅga avyāghāta samāhita |",
  "SA20n1379:283": "sadaiva sarvapraśnānāṃ visarjaka namo'stu te ||46 ||",
  "SA20n1379:284": "atra pañcabhirākāraiḥ praṇidhijñānaviśeṣaṃ bhagavataḥ saṃdarśayati |",
  "SA20n1379:285": "anābhogasaṃmukhībhāvataḥ |",
  "SA20n1379:286": "asaktisaṃmukhībhāvataḥ |",
  "SA20n1379:287": "sarvajñeyāvyāghātataḥ |",
  "SA20n1379:288": "sadā samāhitatvataḥ |",
  "SA20n1379:289": "sarvasaṃśayacchedanataśca sattvānāṃ |",
  "SA20n1379:290": "anye hi praṇidhijñānalābhino nānābhogān [bhogenā] praṇidhāya praṇidhījñānaṃ saṃmukhīkurvanti |",
  "SA20n1379:291": "na cāsaktaṃ samāpattipraveśāpekṣatvāt |",
  "SA20n1379:292": "na cāvyāhataṃ pradeśajñānāt |",
  "SA20n1379:293": "na ca sadā samāhitā bhavanti na ca sarvasaṃśayāṃśchindanti |",
  "SA20n1379:294": "pratisaṃvidvibhāge ślokaḥ |",
  "SA20n1379:295": "āśraye 'thāśrite deśye vākye jñāne ca deśike |",
  "SA20n1379:296": "avyāhatamate nityaṃ sudeśika namo'stute ||47 ||",
  "SA20n1379:297": "atra samāsato yacca deśyate yena ca deśyate tatra nityamavyāhatamatitvena bhagavataścatasraḥ pratisaṃvido deśitāḥ |",
  "SA20n1379:298": "tatra dvayaṃ deśyate āśrayaśca dharmaḥ |",
  "SA20n1379:299": "tadāśritaścārthaḥ |",
  "SA20n1379:300": "dvayena deśyate vācā jñānena ca |",
  "SA20n1379:301": "sudeśikatvena tāsāṃ karma saṃdarśitam |",
  "SA20n1379:302": "abhijñāvibhāge ślokaḥ |",
  "SA20n1379:303": "upetya vacanaisteṣāṃ carijña āgatau gatau |",
  "SA20n1379:304": "niḥ sāre caiva sattvānāṃ svavavāda namo'stu te ||48 ||",
  "SA20n1379:305": "atra ṣaḍbhirabhijñābhiḥ samyagavavādatvaṃ bhagavato darśitam |",
  "SA20n1379:306": "upetya vineyasakāśamṛdhdyabhijñayā |",
  "SA20n1379:307": "teṣāṃ bhāṣayā divyaśrotrābhijñayā cittacaritraṃ jñātvā cetaḥparyāyābhijñayā yathā pūrvāntādihagatiryathā cāparānte gatiryathā ca saṃsārānniḥ saraṇaṃ |",
  "SA20n1379:308": "tatrāvavādaṃ dadātyavaśiṣṭābhistisṛbhirabhijñābhiryathākramam |",
  "SA20n1379:309": "lakṣaṇānuvyañjanavibhāge ślokaḥ |",
  "SA20n1379:310": "satpauruṣyaṃ prapadyante tvāṃ dṛṣṭvā sarvadehinaḥ |",
  "SA20n1379:311": "dṛṣṭamātrātprasādasya vidhāyaka namo 'stu te ||49 ||",
  "SA20n1379:312": "atra lakṣaṇānuvyañjanānāṃ bhagavati mahāpuruṣatvasaṃpratyayena darśanamātrātpareṣāṃ prasādajanakatvaṃ karma saṃdarśitam |",
  "SA20n1379:313": "pariśuddhivibhāge ślokaḥ |",
  "SA20n1379:314": "ādanasthānasaṃtyāganirmāṇapariṇāmane |",
  "SA20n1379:315": "samādhijñānavaśitāmanuprāpta namo 'stu te ||50 ||",
  "SA20n1379:316": "atra bhagavataścaturvidhayā vaśitayā sarvākāraścatasraḥ pariśuddhayaḥ paridīpitāḥ |",
  "SA20n1379:317": "āśrayapariśuddhirātmabhāvasyādānasthānatyāgavaśitayā |",
  "SA20n1379:318": "ālambanapariśuddhirnirmāṇapariṇāmanavaśitayā |",
  "SA20n1379:319": "cittapariśuddhiḥ sarvākārasamādhivaśitayā |",
  "SA20n1379:320": "prajñāpariśuddhiḥ sarvākārajñānavaśitayā |",
  "SA20n1379:321": "balavibhāge ślokaḥ |",
  "SA20n1379:322": "upāye śaraṇe śuddhau sattvānāṃ vipravādane |",
  "SA20n1379:323": "mahāyāne ca niryāṇe mārabhañja namo 'stu te ||51 ||",
  "SA20n1379:324": "atra caturṣvartheṣu sattvānāṃ vipravādanāya māro yastabhdañjakatvena bhagavato daśānāṃ balānāṃ karma saṃdarśitaṃ |",
  "SA20n1379:325": "yaduta sugatidurgatigamanādyupāyavipravādane |",
  "SA20n1379:326": "aśaraṇe devādiṣu śaraṇavipravādane |",
  "SA20n1379:327": "sāśravaśuddhimātreṇa śuddhivipravādane |",
  "SA20n1379:328": "mahāyānaniryāṇavipravādane ca |",
  "SA20n1379:329": "sthānāsthānajñānabalena hi bhagavānprathame 'rthe mārabhañjako veditavyaḥ |",
  "SA20n1379:330": "karmavipākajñānabalena dvitīye |",
  "SA20n1379:331": "dhyānavimokṣasamādhisamāpattijñānabalena tṛtīye |",
  "SA20n1379:332": "indriyaparāparatvādijñānabalena caturthe |",
  "SA20n1379:333": "hīnānīndriyādīni varjayitvā śreṣṭhasaṃniyojanāt |",
  "SA20n1379:334": "vaiśāradyavibhāge ślokaḥ |",
  "SA20n1379:335": "jñānaprahāṇaniryāṇavighnakārakadeśika |",
  "SA20n1379:336": "svaparārthe 'nyatīrthyānāṃ nirādhṛṣya namo 'stu te ||52 ||",
  "SA20n1379:337": "atra jñānaprahāṇakārakatvena svārthe |",
  "SA20n1379:338": "niryāṇavighnadeśikatvena ca parārthe |",
  "SA20n1379:339": "nirādhṛṣyatvādanyatīrthyairbhagavato yathākramaṃ caturvidhaṃ vaiśāradyamubhdāvitam |",
  "SA20n1379:340": "ārakṣasmṛtyupasthānavibhāge ślokaḥ |",
  "SA20n1379:341": "vi[ni]gṛhyavaktā parṣatsu dvayasaṃkleśavarjita |",
  "SA20n1379:342": "nirārakṣa asaṃmoṣa gaṇakarṣa namo'stu te ||53 ||",
  "SA20n1379:343": "anena trīṇyarakṣāṇi trīṇi ca smṛtyupasthānāni bhagavataḥ paridīpitāni teṣāṃ ca karma gaṇaparipakarṣakatvaṃ |",
  "SA20n1379:344": "tairhi yathākramaṃ vi[ni]gṛhyavaktā ca bhavati parṣatsu nirārakṣatvāt |",
  "SA20n1379:345": "dvyasaṃkleśavarjitaścānunayapratighābhāvādasaṃmoṣatayā sadābhūya sthitasmṛtitvāt |",
  "SA20n1379:346": "vāsanāsamuddhātavibhāge ślokaḥ |",
  "SA20n1379:347": "cāre vihāre sarvatra nāstyasarvajñaceṣṭitaṃ |",
  "SA20n1379:348": "sarvadā tava sarvajña bhūtārthika namo'stu te ||54 ||",
  "SA20n1379:349": "anena cāre vihāre vā sarvatra sarvadā vāsarvajñaceṣṭitasyābhāvāt bhagavataḥ sarvakleśavāsanāsasuddhātaḥ paridīpitaḥ |",
  "SA20n1379:350": "asarvajño hi kṣīṇakleśo 'pyasamuddhātitatvād vāsanāyā ekadā bhrāntena hastinā sārdhaṃ samāgacchati bhrāntena rathenetyevamādikamasarvajñaceṣṭitaṃ karoti |",
  "SA20n1379:351": "yathoktaṃ māṇḍavyasūtre |",
  "SA20n1379:352": "tacca bhagavato bhūtārthasarvajñatvaṃ[jñatvena]nāsti |",
  "SA20n1379:353": "asaṃmoṣatāvibhāge ślokaḥ |",
  "SA20n1379:354": "sarvasattvārthakṛtyeṣu kālaṃ tvaṃ nātivartase |",
  "SA20n1379:355": "abandhyakṛtya satatamasaṃmoṣa namo'stu te ||55 ||",
  "SA20n1379:356": "anena yasya sattvasya yo'rthaḥ karaṇīyo yasminkāle tatkālānativartanāt abandhyaṃ kṛtyaṃ sadā bhagavata ityasaṃmoṣadharmatvaṃ svabhāvataḥ karmataśca saṃdarśitam |",
  "SA20n1379:357": "mahākaruṇāvibhāge ślokaḥ |",
  "SA20n1379:358": "sarvalokamahorātraṃ ṣaṭkṛtvaḥ pratyavekṣase |",
  "SA20n1379:359": "mahākaruṇayā yukta hitāśaya namo'stu te ||56 ||",
  "SA20n1379:360": "atra mahākaruṇā bhagavataḥ karmataḥ svabhāvataśca paridīpitā |",
  "SA20n1379:361": "mahākaruṇayā hi bhagavān ṣaṭkṛtvo rātrindivena lokaṃ pratyavekṣate ko hīyate ko vardhate ityevamādi |",
  "SA20n1379:362": "tadyogācca bhagavān sarvasattveṣu nityaṃ hitāśayaḥ |",
  "SA20n1379:363": "āveṇikaguṇavibhāge ślokaḥ |",
  "SA20n1379:364": "cāreṇādhigamenāpi jñānenāpi ca karmaṇā |",
  "SA20n1379:365": "sarvaśrāvakapratyekabuddhottama namo'stu te ||57 ||",
  "SA20n1379:366": "atra cārasaṃgṛhītaiḥ ṣaḍbhirāveṇikairbuddhadharmaiḥ |",
  "SA20n1379:367": "adhigamasaṃgṛhītaiḥ ṣaḍbhiḥ |",
  "SA20n1379:368": "jñānasaṃgṛhītaistribhiḥ |",
  "SA20n1379:369": "karmasaṃgṛhītaiśca tribhiḥ |",
  "SA20n1379:370": "tadanyasattvottamānāmapi śrāvakapratyekabuddhānāmantikāduttamatvena sarvasattvottamatvaṃ bhagavataḥ paridīpitaṃ |",
  "SA20n1379:371": "tatra nāsti tathāgatasya skhalitaṃ |",
  "SA20n1379:372": "nāsti ravitaṃ |",
  "SA20n1379:373": "nāsti muṣitā smṛtiḥ |",
  "SA20n1379:374": "nāstyasamāhitaṃ cittaṃ |",
  "SA20n1379:375": "nāsti nānātvasaṃjñā |",
  "SA20n1379:376": "nāstyapratisaṃkhyāyopekṣeti cārasaṃgṛhītāḥ ṣaḍāveṇikā buddhadharmā ye buddhasyaiva saṃvidyante nānyeṣāṃ |",
  "SA20n1379:377": "nāsti chandaparihāṇirnāsti vīryasmṛtisamādhiprajñāvimuktiparihāṇirityadhigamasaṃgṛhītāḥ ṣaṭ |",
  "SA20n1379:378": "atīte'dhvani tathāgatasyāsaṅgamapratihataṃ jñānam |",
  "SA20n1379:379": "anāgate pratyutpanne 'dhvani tathāgatasyāsaṅgamapratihataṃ jñānamiti jñānasaṃgṛhītāstrayaḥ |",
  "SA20n1379:380": "sarvaṃ tathāgatasya kāyakarma jñānapūrvaṃgamaṃ jñānānuparivarti |",
  "SA20n1379:381": "sarvaṃ vākkarma sarvaṃ manaskarmeti karmasaṃgahītāstrayaḥ |",
  "SA20n1379:382": "sarvākārajñatāvibhāge ślokaḥ |",
  "SA20n1379:383": "tribhiḥ kāyairmahābodhiṃ sarvākārāmupāgata |",
  "SA20n1379:384": "sarvatra sarvasattvānāṃ kāṅkṣāchida namo'stu te ||58 ||",
  "SA20n1379:385": "anena tribhiśca kāyaiḥ sarvākārabodhyupagamatvāt sarvajñeyasarvākārajñānācca sarvākārajñatā bhagavataḥ paridīpitā |",
  "SA20n1379:386": "trayaḥ kāyāḥ svābhāvikaḥ sāṃbhogiko nairmāṇikaśca |",
  "SA20n1379:387": "sarvajñeyasarvākārajñānaṃ punaratra sarvasattvānāṃ devamanuṣyādīnāṃ sarvasaṃśayacchedena karmaṇā nirdiṣṭam |",
  "SA20n1379:388": "pāramitāparipurivibhāge ślokaḥ |",
  "SA20n1379:389": "niravagraha nirdoṣa niṣkāluṣyānavasthita |",
  "SA20n1379:390": "āniṅkṣya sarvadharmeṣu niṣprapañca namo'stu te ||59 ||",
  "SA20n1379:391": "anena sakalaṣaṭpāramitāvipakṣanirmuktatayā ṣaṭpāramitāparipūrirbhagavata udbhāvitā |",
  "SA20n1379:392": "tatrānavagrahatvaṃ bhoganirāgrahatvādveditavyaṃ |",
  "SA20n1379:393": "nirdoṣatvaṃ nirmalakāyādikarmatvāt |",
  "SA20n1379:394": "niṣkāluṣyatvaṃ lokadharmaduḥkhābhyāṃ cittākaluṣīkaraṇāt |",
  "SA20n1379:395": "anavasthitatvamalpāvaraṇa[vara]mātrādhigamānavasthānāt |",
  "SA20n1379:396": "āniṅkṣyatvamavikṣepāt |",
  "SA20n1379:397": "niṣprapañcatvaṃ sarvavikalpaprapañcāsamudācārāt |",
  "SA20n1379:398": "buddhalakṣaṇavibhāge dvau ślokau |",
  "SA20n1379:399": "niṣpannaparamārtho 'si sarvabhūmiviniḥsṛtaḥ |",
  "SA20n1379:400": "sarvasattvāgratāṃ prāptaḥ sarvasattvavimocakaḥ ||60 ||",
  "SA20n1379:401": "akṣayairasamairyukto guṇairlokeṣu dṛśyase |",
  "SA20n1379:402": "maṇḍaleṣvapyadṛśyaśca sarvathā devamānuṣaiḥ ||61 ||",
  "SA20n1379:403": "atra ṣaḍbhiḥ svabhāvahetuphalakarmayogavṛttyarthairbuddhalakṣaṇaṃ paridīpitaṃ |",
  "SA20n1379:404": "tatra viśuddhā tathatā niṣpannaḥ paramārthaḥ |",
  "SA20n1379:405": "sa ca buddhānāṃ svabhāvaḥ |",
  "SA20n1379:406": "sarvabodhisattvabhūminiryātatvaṃ hetuḥ |",
  "SA20n1379:407": "sarvasattvāgratāṃ prāptatvaṃ phalaṃ |",
  "SA20n1379:408": "sarvasattvavimocakatvaṃ karma |",
  "SA20n1379:409": "akṣayāsamaguṇayuktatvaṃ yogaḥ |",
  "SA20n1379:410": "nānālokadhātuṣu dṛśyamānatā nirmāṇakāyena parṣanmaṇḍaleṣvapi dṛśyamānatā sāṃbhogikena kāyena |",
  "SA20n1379:411": "sarvathā |",
  "SA20n1379:412": "cādṛśyamānatā dharmakāyeneti trividhā prabhedavṛttiriti |",
  "SA20n1379:413": " || mahāyānasūtrālaṃkāreṣu vyavadātasamayamahābodhisattvabhāṣite caryāpratiṣṭhādhikāro",
  "SA20n1379:414": "nāmaikaviṃśatitamo 'dhikāraḥ ||",
  "SA20n1379:415": " || samāptaśca mahāyānasūtrālaṃkāra iti ||"
}