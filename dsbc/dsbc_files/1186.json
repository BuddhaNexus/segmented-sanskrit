{
    "1186:0": "dharmakāyādhikāraḥ aṣṭamaḥ",
    "1186:1": "1- svabhāvakāyaḥ",
    "1186:2": "vibhāvitaikakṣaṇābhisambodhasya dvitīye kṣaṇe dharmakāyābhisambodhaḥ |",
    "1186:3": "sa ca svābhāvikakāyādibhedena caturvidhaḥ |",
    "1186:4": "(tatra) prathamaḥ svābhāvikakāya ityāha-",
    "1186:5": "sarvākārāṃ viśuddhiṃ ye dharmāḥ prāptā nirāsravāḥ |",
    "1186:6": "svābhāviko muneḥ kāyasteṣāṃ prakṛtilakṣaṇaḥ ||1||",
    "1186:7": "smṛtyupasthānādayo jñānātmakā lokottarā dharmadhāturūpatvād anāsravāmalānāmāgantukatvena sarvaprakārāṃ viśuddhiṃ prakṛtiviviktalakṣaṇāṃ prāptāsteṣāṃ yā prakṛtiḥ svabhāvo'nutpādarūpaḥ,",
    "1186:8": "ayaṃ munerbuddhasya bhagavato lokottareṇa mārgeṇa prāpyate,",
    "1186:9": "na kriyata ityakṛtrimārthena māyopamavijñānasarvadharmapratipattyādhigataḥ svābhāvikaḥ kāyaḥ |",
    "1186:10": "pariśiṣṭakāyatrayaṃ tathyasaṃvṛtyā pratibhāsamānaṃ paramārthato dharmatārūpaṃ yathādhimokṣaprabhāvitaṃ buddhabodhisattvaśrāvakādigocaratvena vyavasthāpitamiti kathanāya-",
    "1186:11": "viviktāvyatirekitvaṃ vivekasya yato matam |",
    "1186:12": "itinyāyāt tadavyatireke'pi pṛthag vyavasthāpyate |",
    "1186:13": "2-jñānadharmakāyaḥ",
    "1186:14": "itthaṃ prathamaṃ kāyaṃ nirdiśya dvitīyo niṣprapañcajñānātmako dharmakāyaḥ anāsravaḥ smṛtyupasthānādyātmaka iti tamāha-",
    "1186:15": "bodhipakṣāpramāṇāni vimokṣā anupūrvaśaḥ |",
    "1186:16": "navātmikā samāpattiḥ kṛtsnaṃ daśavidhātmakam ||2||",
    "1186:17": "abhibhvāyatanānyaṣṭaprakārāṇi prabhedataḥ |",
    "1186:18": "araṇā praṇidhijñānamabhijñāḥ pratisaṃvidaḥ ||3||",
    "1186:19": "sarvākārāścatasro'tha śuddhayo vaśitā daśa |",
    "1186:20": "balāni daśa catvāri vaiśāradyānyarakṣaṇam ||4||",
    "1186:21": "trividhaṃ smutyupasthānaṃ tridhā'saṃmoṣadharmatā |",
    "1186:22": "vāsanāyāḥ samuddhāto mahato karuṇā jane ||5||",
    "1186:23": "āveṇikā munereva dharmā ye'ṣṭādaśeritāḥ |",
    "1186:24": "sarvākārajñatā ceti dharmakāyo'bhidhīyate ||6||",
    "1186:25": "iti| smṛtyupasthānādyārabhya āryāṣṭāṅgamārgaparyantā bodhipakṣāḥ |",
    "1186:26": "pūrvavadapramāṇāni maitryādicaturbrahmavihārāḥ|",
    "1186:27": "adhyātmaṃ rūpyarūpī bahirdhā rūpāṇi paśyatīti dvauḥ,",
    "1186:28": "śubhaṃ vimokṣaṃ kāyena sākṣātkṛtvopampadya viharatītyekaḥ,",
    "1186:29": "ākāśavijñānākiñcanyanaivasaṃjñānāsaṃjñāyatanānīti catvāraḥ,",
    "1186:30": "saṃjñāveditanirodha ityekaḥ ityaṣṭau vimokṣāḥ|",
    "1186:31": "rūpadhātucaturdhyānāni caturārūpyasamāpattayo nirodhasamāpattiriti nava samāpattayaḥ |",
    "1186:32": "pṛthivyaptejovāyunīlapītalohitāvadātavijñānākāśamiti kṛtsnaṃ daśavidham|",
    "1186:33": "adhyātmarūpārūpasaṃjñinau pratyekaṃ parīttādhimātrākārābhyāṃ bahirdhā rūpāṇi paśyatastānyabhibhūya jānīta iti catuṣṭayam,",
    "1186:34": "adhyātmārūpasaṃjñī eva nīlapītalohitāvadātānabhibhūya paśyatīti catuṣṭayamityaṣṭavidhamabhibhvāyatanam|",
    "1186:35": "parasantānagatakleśaraṇaprabandhonmūlanāt samādhirityaraṇā |",
    "1186:36": "samyagapagatasarvanimittasaṅgavyāghātaṃ saṃśayāpanayanakāripraṇidhānasamṛddhyā āsaṃsāramasamāhitāvasthāyāṃ pravartata iti praṇidhijñānam,",
    "1186:37": "ṣaḍabhijñāścatasraśca pratisavidaḥ pūrvoktā āśrayālambanacittajñānapariśuddhaya iti catasraḥ śuddhayaḥ |",
    "1186:38": "āyuścittapariṣkārakarmopapattyadhimuktipraṇidhānarddhijñānadharmavaśitā iti daśa vaśitāḥ |",
    "1186:39": "pūrvoktāni daśa balāni,",
    "1186:40": "catvāri vaiśāradyāni ca |",
    "1186:41": "pariśuddhakāyavāṅmanaḥsamudācārastathāgataḥ,",
    "1186:42": "nāstyasya viparītasamudācāratā,",
    "1186:43": "yāṃ paraparijñānabhayāt pracchādayitavyāṃ manyeta ityarakṣaṇaṃ trividham|",
    "1186:44": "dharmadeśanāyāṃ śrotukāmāśrotukāmobhayakāmeṣu yathākramamanunayapratighobhayavivikta evopakṣekaḥ smṛtimān viharatīti smṛtyupasthānaṃ tridhā |",
    "1186:45": "sattvārthakriyākālānatikramalakṣaṇetyasaṃmoṣadharmatā |",
    "1186:46": "kleśajñeyāvaraṇānuśayarūpabījaprahāṇād vāsanāyāḥ samuddhātaḥ sakalajanahitāśayatā,",
    "1186:47": "mahatī karuṇā jane'ṣṭādaśāveṇikā buddhadharmā sarvākārajñatā |",
    "1186:48": "'ca' iti śabdena saṃgṛhītāḥ mārgajñatādayo'pi prāguktāḥ |",
    "1186:49": "sarve cāśrayaparāvṛttyā parāvṛttā bodhipakṣādayo niṣprapañcajñānātmakā dharmakāyo'bhidhīyata iti kecit|",
    "1186:50": "anye tu-",
    "1186:51": "sarvākārāṃ viśuddhiṃ ye dharmāḥ prāptā nirāsravāḥ |",
    "1186:52": "svābhāviko muneḥ kāyasteṣāṃ prakṛtilakṣaṇaḥ ||",
    "1186:53": "iti yathārutattvena lokottarānevānāsravān dharmānabhyupagamya teṣāṃ yāṃ prakṛtiranutpādatā tallakṣaṇaḥ svābhāvikaḥ kāyaḥ,",
    "1186:54": "sa eva ca dharmatākāyo dharmakāya iti bhāvapratyayalopād vyapadiśyata iti vyākhyāya,",
    "1186:55": "ke punaste'nāsravā dharmā yeṣāṃ prakṛtilakṣaṇo dharmakāya ityāśaṅkya 'bodhipakṣāpramāṇānī' tyādikārikāmavatārayanti |",
    "1186:56": "teṣāṃ yogisaṃvṛtyā viśiṣṭārthapratibhāsajananadvāreṇāśrayaparāvṛttyā parāvṛttā dharmadeśanādyarthakriyākāriṇo'vaśyamadvayāścittacaitāḥ kathamabhyupagantavyāḥ ?",
    "1186:57": "saṅgṛhītā ityapare |",
    "1186:58": "kecit (kāyacatuṣṭayavyākhyāne) -",
    "1186:59": "svābhāvikaḥ sasāmbhogo nairmāṇiko'parastathā |",
    "1186:60": "dharmakāyaḥ sakāritraścaturdhā samudīritaḥ ||",
    "1186:61": "itikārikāyāṃ svābhāvikaśabdānantaraṃ dharmakāyaśabdasyāpāṭhāt kāyatrayameveti |",
    "1186:62": "anye tūpadarśitaprayojanasāmarthyāt kārikābandhānurodhena jñānasyaiva kāritreṇa sambandhārthaṃ caivamuktam,",
    "1186:63": "ato'viruddhaṃ sarvaṃ pradeśāntarābhihitaṃ kāyacatuṣṭayaṃ bhavatīti |",
    "1186:64": "śrāvakādyaraṇāsamādheḥ buddhasyāraṇāsamādheḥ vaiśiṣṭyadarśanāya antaraślokenāha-",
    "1186:65": "śrāvakasyāraṇādṛṣṭernṛkleśaparihāritā |",
    "1186:66": "tatkleśasrotaucchittyai grāmādiṣu jināraṇā ||7||",
    "1186:67": "iti| mā'smaddarśanāt kasyacit kleśotpattiḥ syāditi manuṣyakleśotpattiparihāritā śrāvakādyaraṇāsamādhiḥ |",
    "1186:68": "tathāgatānāṃ tu sakalajanakleśaprabandhonmūlanaṃ syāditi grāmādiṣu araṇāsamādhiviśeṣaḥ |",
    "1186:69": "śrāvakādipraṇidhijñānāt tathāgatapraṇidhijñānasya vaiśiṣṭyapradarśanāya antaraślokenāha-",
    "1186:70": "anābhogamanāsaṅgamavyāghātaṃ sadā sthitam |",
    "1186:71": "sarvapraśnāpanudbauddhaṃ praṇidhijñānamiṣyate ||8||",
    "1186:72": "iti| nirnimittatvena svarasapravṛttam,",
    "1186:73": "vastvanabhiniveśād rūpādisaṅgavigatam,",
    "1186:74": "savāsanakleśajñeyāvaraṇaprahāṇāt sarvajñeyāvyāghātam,",
    "1186:75": "āsaṃsāramavasthānāt sadā sthitam,",
    "1186:76": "samyak pratisaṃvillābhāt praśnavisarjanakāri tāthāgataṃ praṇidhijñānamitīṣṭam|",
    "1186:77": "śrāvakādīnāṃ viparītatvena naivam |",
    "1186:78": "syādevaṃ nityaṃ mahākaruṇāmayadharmakāyāvasthāne kathaṃ (sakalaprāṇabhṛtāṃ)",
    "1186:79": "sadā nāthekriyeti ?",
    "1186:80": "antaraślokena samādhānamāha-",
    "1186:81": "paripākaṃ gate hetau yasya yasya yadā yadā |",
    "1186:82": "hitaṃ bhavati kartavyaṃ prathate tasya tasya saḥ ||9||",
    "1186:83": "iti| kalyāṇamitrādisamavadhānād buddhādyālambane paripoṣaṃ gate hetau pūrvāvaropitakuśalamūlabīje sati,",
    "1186:84": "yasya sattvasya yasmin kāle dharmadeśanādikaṃ kriyamāṇamāyatipathyaṃ bhavati,",
    "1186:85": "tadā tasyārthakaraṇāya pūrvapraṇidhānasamṛddhyā tatpratibhāsānurūpeṇārthakriyākārī bhagavāniti (mahākaruṇāsvabhāvadharmakāyāvasthānena)",
    "1186:86": "sarvadā cintāmaṇirivopasthito'pi svakarmāparādhajanitahetuvaidhuryānna phaladāyakaḥ pratibhāsata ityabhiprāyaḥ |",
    "1186:87": "tatkathamiti śaṃkāyāmantaraślokena dṛṣṭāntamāha-",
    "1186:88": "varṣatyapi hi parjanye naiva bījaṃ prarohati |",
    "1186:89": "samutpāde'pi buddhānāṃ nābhavyo bhadramaśnute ||10||",
    "1186:90": "iti| yathā devarāje varṣatyapi sati pūtībhāvādinā abījībhūtaṃ bījaṃ tilādi na prādurbhavati,",
    "1186:91": "tadvad buddhānāṃ sakalamanorathaparipūraṇadakṣāṇāṃ samutpāde'pi abhavyo na bhadraṃ saddharmaśravaṇādikaṃ prāpnotīti |",
    "1186:92": "kathaṃ jñānātmako dharmakāyaḥ pratiniyatayogisantānādhāravartī pratikṣaṇamutpadyamāno vyāpo nitya iti kathyata iti ced ?",
    "1186:93": "antaraślokenāha-",
    "1186:94": "iti kāritravaipulyād buddho vyāpī nirūcyate |",
    "1186:95": "akṣayatvācca tasyaiva nitya ityapi kathyate ||11||",
    "1186:96": "iti| yathoktanyāyenaivaṃ sarvatra pratibhāsadvāreṇārthakriyākaraṇavaipulyāt prabandhatayā āsaṃsāramavasthānena ca bhagavataḥ kṣayābhāvād yathākramaṃ buddho vyāpī nitya ityabhidhīyate |",
    "1186:97": "3-sambhogakāyaḥ",
    "1186:98": "kāyadvayamevaṃ nirdiśya lakṣaṇānuvyañjanavirājitaḥ sāmbhogikaḥ rūpakāyasvabhāvastṛtīyaḥ | tamāha-",
    "1186:99": "dvātriṃśallakṣaṇāśītivyañjanātmā munerayam |",
    "1186:100": "sāṃbhogiko mataḥ kāyo mahāyānopabhogataḥ ||12||",
    "1186:101": "iti| dvātriṃśallakṣaṇāśītyanuvyañjanātmako'yaṃ daśabhūmipraviṣṭamahābodhisattvaiḥ paramānavadyamahāyānadharmasaṃbhogaprītisukhopabhogāt buddhasya bhagavataḥ sāmbhogikakāyaḥ |",
    "1186:102": "kāni tāni dvātriṃśallakṣaṇānīti cet ?",
    "1186:103": "pañcabhirantaraślokairāha-",
    "1186:104": "cakrāṅkahastaḥ kramakūrmapādo",
    "1186:105": "jālāvanaddhāṅgulipāṇipādaḥ |",
    "1186:106": "karau sapādau taruṇau mṛdū ca",
    "1186:107": "samutsadaiḥ saptabhirāśrayo'sya ||13||",
    "1186:108": "dīrghāṅgulirvyāyatapārṣṇigātraṃ",
    "1186:109": "prājyaṃ tvṛjūcchaṅkhapadordhvaromā |",
    "1186:110": "eṇeyajaṅghaśca paṭūrubāhuḥ",
    "1186:111": "kośāvanaddhottamabastiguhyaḥ ||14||",
    "1186:112": "suvarṇavarṇaḥ pratanucchaviśca",
    "1186:113": "pradakṣiṇaikaikasujātaromā |",
    "1186:114": "ūrṇāṅkitāsyo haripūrvakāyaḥ",
    "1186:115": "skandhau vṛtāvasya citāntarāṃsaḥ ||15||",
    "1186:116": "hīno rasaḥ khyāti rasottamo'sya",
    "1186:117": "nyagrodhavanmaṇḍalatulyamūrtiḥ |",
    "1186:118": "uṣṇīṣamūrdhā pṛthucārujihvo",
    "1186:119": "brahmasvaraḥ siṃhahanuḥsuśuklāḥ ||16 ||",
    "1186:120": "tulyāḥ pramāṇe'viralāśca dantā",
    "1186:121": "anyūnasaṃkhyā daśikāścatasraḥ |",
    "1186:122": "nīlekṣaṇo govṛṣapakṣmanetro",
    "1186:123": "dvātriṃśadetāni hi lakṣaṇāni ||17 ||",
    "1186:124": "iti | (1) gurūṇāmanugamanapratyudgamanādinā cakrāṅkahastapādatā |",
    "1186:125": "(2) dṛḍhasaṃvarasamādānatvāt kūrmavat supratiṣṭhitapādatā |",
    "1186:126": "(3) catuḥsaṃgrahavastusevanād rājahaṃsavat jālāvanaddhāṅgulipāṇipādatā |",
    "1186:127": "(4) praṇītakhādyabhojyādidānād mṛdutaruṇahastapādatā |",
    "1186:128": "(5) praṇītataralehyādidānena samucchritahastapādaskandhagrīvāpradeśatvāt saptocchrayatā |",
    "1186:129": "(6) vadhyamokṣaṇatvād dīrghāṅgulitā |",
    "1186:130": "(7) jīvitānugrahaṇād āyatapārṣṇitā |",
    "1186:131": "(8) prāṇātipātaviratyā bṛhadṛjugātratā |",
    "1186:132": "(9) kuśaladharmasamādānād ucchaṅkhapādatā |",
    "1186:133": "(1)) gṛhītakuśalasamādānavardhanāt ūrdhvagaromatā |",
    "1186:134": "(11) satkṛtya vidyāśilpādidānād eṇeyajaṅghatā |",
    "1186:135": "(12) saṃvidyamānārthayācanakajanāpratyākhyānāt paṭūrūbāhutā |",
    "1186:136": "(13) sarvajanabrahmacaryasamādāpanaguhyamantrārakṣaṇāt kośagatabastiguhyatā |",
    "1186:137": "(14)praṇītopāstaraṇadānāt suvarṇavarṇatā |",
    "1186:138": "(15) prāsādādivaradānāt ślakṣṇacchavitā |",
    "1186:139": "(16) saṅgaṇikādiparivarjanāt pradakṣiṇāvartaikaikaromatā|",
    "1186:140": "(17) sarvagurujanayathāsthānaniveśanād ūrṇāṅkitamukhatā |",
    "1186:141": "(18) sarvathā mukharavacanānavasādanāt siṃhapūrvārddhakāyatā |",
    "1186:142": "(19) priyavāditvasubhāṣitānulomatvāt susaṃvṛtaskandhatā |",
    "1186:143": "(20) bhaiṣajyādidānāt citāntarāṃsatā |",
    "1186:144": "(21) glānajanopasthānād rasarasāgratā |",
    "1186:145": "(22) vanārāmādikaraṇasamādāpanāt nyagrodhaparimaṇḍalatā |",
    "1186:146": "(23)vihārādyabhyadhikapradānāduṣṇīṣaśiraskatā |",
    "1186:147": "(24)ślakṣṇādivacanāt prabhūtajihvatā |",
    "1186:148": "(25) sarvalokadhātusattvasaddharmavijñapanād brahmasvaratā |",
    "1186:149": "(26) sambhinnapralāpaviratyā siṃhahanutā |",
    "1186:150": "(27) sarvajanasammānādinā śukladantatā |",
    "1186:151": "(28) viśuddhājīvatvāt samadantatā |",
    "1186:152": "(29) satyavacanasamudācārād aviraladantatā |",
    "1186:153": "(30) piśunavacanānabhyāsāt samacatvāriṃśaddantatā |",
    "1186:154": "(31) sarvasattvaikaputradarśanād abhinīlanetratā |",
    "1186:155": "(32) pratighātādivivekadarśanād gopakṣmanetratā |",
    "1186:156": "siddhakaraṇāt lakṣaṇaṃ siddhaṃ bhavatītyantaraślokenāha -",
    "1186:157": "yasya yasyātra yo heturlakṣaṇasya prasādhakaḥ |",
    "1186:158": "tasya tasya prayūryāyaṃ samudāgamalakṣaṇaḥ ||18||",
    "1186:159": "iti| yeṣāṃ lakṣaṇānāṃ ye prasādhakāḥ,",
    "1186:160": "tān prapūrya tāni dvātriṃśallakṣaṇāni prādurbhavanti |",
    "1186:161": "kāni teṣāṃ kāraṇānīti cet ?",
    "1186:162": "dvābhyāmantaraślokābhyāmāha -",
    "1186:163": "gurūṇāmanuyānādirdṛḍhatā saṃvaraṃ prati |",
    "1186:164": "saṅgrahāsevanaṃ dānaṃ praṇītasya ca vastunaḥ ||19||",
    "1186:165": "vadhyamokṣasamādānaṃ vivṛddhiḥ kuśalasya ca |",
    "1186:166": "ityādiko yathāsūtraṃ heturlakṣaṇasādhakaḥ ||20||",
    "1186:167": "iti| ime dve kārike uparyeva lakṣaṇavyākhyānāvasare sphuṭite,",
    "1186:168": "ato na punaḥ vistīryeta iti |",
    "1186:169": "lakṣaṇānyevaṃ vyākhyāya dvādaśabhiḥ antaraślokaiḥ aśītyanuvyañjanānyāha -",
    "1186:170": "tāmrāḥ snigdhāśca tuṅgāśca nakhā aṃgulayo muneḥ |",
    "1186:171": "vṛttāścitānupūrvāśca gūḍhā nirgranthayaḥ śirāḥ ||21||",
    "1186:172": "gūḍhau gulphau samau pādau siṃhebhadvijagopateḥ |",
    "1186:173": "vikrāntaṃ dakṣiṇaṃ cārugamanamṛjuvṛttatā ||2||",
    "1186:174": "mṛṣṭānupūrvate medhyamṛdutve śuddhagātratā |",
    "1186:175": "pūrvavyañjanatā cārūpṛthumaṇḍalagātratā ||23||",
    "1186:176": "samakramatvaṃ śuddhatvaṃ netrayoḥ sukumāratā |",
    "1186:177": "adīnotsadagātratve susaṃhatanagātratā ||24||",
    "1186:178": "suvibhaktāṅgatā dhvāntapradhvastālokaśuddhatā |",
    "1186:179": "vṛttamṛṣṭākṣatākṣāmakukṣitāśca gabhīratā ||25||",
    "1186:180": "dakṣiṇāvartatā nābheḥ samantāddarśanīyatā |",
    "1186:181": "samācāraḥ śuciḥ kālatilakāpagatā tanuḥ ||26||",
    "1186:182": "karau tūlamṛdū snigdhagambhīrāyatalekhatā |",
    "1186:183": "nātyāyataṃ vaco bimbapratibimbaupamauṣṭhatā ||27||",
    "1186:184": "mṛdvī tanvī ca raktā ca jihvā jīmūtaghoṣatā |",
    "1186:185": "cārumañjusvaro daṃṣṭrā vṛttāstīkṣṇāḥ sitāḥ samāḥ ||28||",
    "1186:186": "anupūrvīṃ gatāstuṅgā nāsikā paramaṃ śuciḥ |",
    "1186:187": "viśāle nayane pakṣmacitaṃ padmadalākṣitā ||29||",
    "1186:188": "āyataślakṣṇasusnigdhasamaromnau bhruvau bhujau |",
    "1186:189": "pīnāyatau samau karṇāvupaghātavivarjitau ||30||",
    "1186:190": "lalāṭamaparimlānaṃ pṛthupūrṇottamāṅgatā |",
    "1186:191": "bhrabharābhāścitāḥ ślakṣṇā asaṃlulitamūrtayaḥ ||31||",
    "1186:192": "keśā aparuṣāḥ puṃsāṃ saurabhyādapahāriṇaḥ |",
    "1186:193": "śrīvatsaḥ svastikañceti buddhānuvyañjanaṃ matam ||32||",
    "1186:194": "iti| (1) sarvasaṃskāravītarāgatvena tāmranakhatā |",
    "1186:195": "(2) sarvasattvahitādhyāśayatvena snigdhanakhatā |",
    "1186:196": "(3) śreṣṭhavaṃśaprabhavatvena tuṅganakhatā |",
    "1186:197": "(4) vṛttānavadyatvena vṛttāṅgulitā |",
    "1186:198": "(5) samupacitakuśalamūlatvena citāṅgulitā |",
    "1186:199": "(6) samyaganūpūrvapravṛtatvena anupūrvāṅgulitā |",
    "1186:200": "(7) sunigūḍhakāyādikarmāntājīvatvena gūḍhaśiratā |",
    "1186:201": "(8)kleśagranthibhedakatvena nirgranthiśiratā |",
    "1186:202": "(9) sunigūḍhadharmamatitvena gūḍhagulphatā |",
    "1186:203": "(10) sarvadurgasthānajanottārakatvena aviṣamapādatā |",
    "1186:204": "(11) narābhibhavanakuśalatayā siṃhavikrāntagāmitā |",
    "1186:205": "(12)nāgābhibhavanakuśalatayā nāgavikrāntagāmitā |",
    "1186:206": "(13) vaihāyasaṅgamakuśalatayā haṃsavikrāntagāmitā |",
    "1186:207": "(14)puruṣavṛṣabhakuśalatayā vṛṣabhavikrāntagāmitā |",
    "1186:208": "(15) pradakṣiṇamārgānuyātatayā pradakṣiṇagāmitā |",
    "1186:209": "(16)prāsādikakuśalatayā cārugāmitā |",
    "1186:210": "(17) nityamavakracittatayā avakragāmitā |",
    "1186:211": "(18) viśuddhaguṇākhyāpakatayā vṛttagātratā |",
    "1186:212": "(19)pramṛṣṭapāpadharmatayā mṛṣṭagātratā |",
    "1186:213": "(20) vineyānurūpadharmadeśakatayā anupūrvagātratā |",
    "1186:214": "(21) kāyādiśucisamudācāratvāt śucigātratā |",
    "1186:215": "(22) karuṇācittatvāt mṛdugātratā |",
    "1186:216": "(23)viśuddhacittatvāt viśuddhagātratā |",
    "1186:217": "(24)paripūrṇadharmavinayatvāt paripūrṇavyañjanatā |",
    "1186:218": "(25) pṛthucāruguṇākhyānāt pṛthucārumaṇḍalagātratā |",
    "1186:219": "(26) sarvatra samacittatvāt samakramatā |",
    "1186:220": "(27) suviśuddhadharmadeśanād viśuddhanetratā |",
    "1186:221": "(28) sugamadharmadeśanāt sukumāragātratā |",
    "1186:222": "(29) nityamadīnacittatvād adīnagātratā |",
    "1186:223": "(30) samudgatakuśalatvād utsadagātratā |",
    "1186:224": "(31) kṣīṇapunarbhavatvena susaṃhatagātratā |",
    "1186:225": "(32) suvibhaktapratītyasamutpādadeśakatvena suvibhaktāṅgapratyaṅgatā |",
    "1186:226": "(33)suviśuddhapadārthadarśanād vitimiraśuddhālokatā |",
    "1186:227": "(34) vṛttasampannaśiṣyasaṃvartanīyatvena vṛttakukṣitā |",
    "1186:228": "(35) pramṛṣṭasaṃsāradoṣatvena mṛṣṭakukṣitā |",
    "1186:229": "(36) bhagnamānaśṛṅgatvena abhagnakukṣitā |",
    "1186:230": "(37) dharmakṣayavinivartakatvena akṣāmakukṣitā |",
    "1186:231": "(38) pratividdhadharmagambhīratvena gambhīranābhitā |",
    "1186:232": "(39) pradakṣiṇagrāhiśiṣyasaṃvartanīyatvena pradakṣiṇāvartanābhitā |",
    "1186:233": "(40) samantaprāsādikaparivārasaṃvartanīyatvena samantaprāsādikatā |",
    "1186:234": "(41) śucicittatvena śucisamudācāratā |",
    "1186:235": "(42) vyapagatākāladharmavinayatvena vyapagatatilakālakagātratā |",
    "1186:236": "(43) kāyādilāghavaprāpakadharmadeśakatvena tūlasadṛśasukumārapāṇitā |",
    "1186:237": "(44) pratilabdhasnigdhamahāśramaṇatvena snigdhapāṇilekhatā |",
    "1186:238": "(45) gambhīradharmasthānatvena gambhīrapāṇilekhatā |",
    "1186:239": "(46) samyagāyatipariśuddhadharmadeśakatvena āyatapāṇilekhatā |",
    "1186:240": "(47) pracurataraśikṣādeśakatvena nātyāyatavacanatā |",
    "1186:241": "(48) pratibimbavat viditasarvalokatvena bimbapratibimbopamauṣṭhatā |",
    "1186:242": "(49) mṛduvacanavinayatvenamṛdujihvatā |",
    "1186:243": "(50) prabhūtaguṇopapannatvena tanujihvatā |",
    "1186:244": "(51) raktabālajanaduravagāhadharmavinayatvena raktajihvatā |",
    "1186:245": "(52) sarvatrāsāpagatatvena meghagarjitaghoṣatā |",
    "1186:246": "(53) madhurādyālāpatvena madhuracārumañjusvaratā |",
    "1186:247": "(54) nivṛttabhavasaṃyojanatvena vṛttadaṃṣṭratā |",
    "1186:248": "(55)durdāntajanadamakatvena tīkṣṇadaṃṣṭratā |",
    "1186:249": "(56) paramaśukladharmavinayatvena śukladaṃṣṭratā |",
    "1186:250": "(57) samabhūtipratiṣṭhitatvena samadaṃṣṭratā |",
    "1186:251": "(58) samyaganupūrvābhisamayaprakāśakatvena anupūrvadaṃṣṭratā |",
    "1186:252": "(59) prajñāprakarṣasthāpakatvena tuṅganāsatā |",
    "1186:253": "(60)śucijanasampannatvena śucināsatā |",
    "1186:254": "(61) paramodāradharmatvenaviśālanayanatā |",
    "1186:255": "(62) samupacitasattvarāśitvena cittapakṣmatā |",
    "1186:256": "(63) sarvayuvatijanābhinanditvena sitāsitakamaladalanayanatā |",
    "1186:257": "(64) nityamāyatidarśitvena āyatabhrūkatā |",
    "1186:258": "(65)ślakṣṇadharmavinayakuśalatvena ślakṣṇabhrakatā |",
    "1186:259": "(66) kuśalasnigdhasantānatvena susnigdhabhrakatā |",
    "1186:260": "(67) samantadoṣadarśitvena samaromabhrūkatā |",
    "1186:261": "(68)paramapīḍānivartakatvena pīnāyatabhujatā |",
    "1186:262": "(69) vijitarāgādisamaratvena samakarṇatā |",
    "1186:263": "(70) sarvasattvānupahatasantānasvena anupahatakarṇendriyatā |",
    "1186:264": "(71) sarvadṛṣṭikṛtānyathāvipariṇāmatvena aparimlānalalāṭatā |",
    "1186:265": "(72)sarvavādipramathanatvena pṛthulalāṭatā |",
    "1186:266": "(73) paripūrṇottamapraṇidhānatvena pūrṇottamāṅgatā |",
    "1186:267": "(74) viṣayarativyāvartakatvena bhramarasadṛśakeśatā |",
    "1186:268": "(75) prahīṇadarśanabhāvanāprahātavyānuśayatvena citakeśatā |",
    "1186:269": "(76) ślakṣṇabuddhiparijñātaśāsanatvena ślakṣṇakeśatā |",
    "1186:270": "(77) rāgādyasaṃluṭhitacetanatvena asaṃluṭhitakeśatā |",
    "1186:271": "(78) nityamaparuṣavacanatvena aparuṣakeśatā |",
    "1186:272": "(79) bodhyaṅgakusumāvakīrṇatvena surabhikeśatā |",
    "1186:273": "(80) sarvathā śobhāsaṃvartanīyatvena śrīvatsasvastikanandyāvartalalitapāṇipādatalatā ceti |",
    "1186:274": "4- nairmāṇikakāyaḥ",
    "1186:275": "itthaṃ kāyatrayaṃ nirdiśyaṃ caturthaḥ nairmāṇikakāyaḥ sarvabālajanasādhāraṇa iti | tamāha-",
    "1186:276": "karoti yena citrāṇi hitāni jagataḥ samam |",
    "1186:277": "ābhavātso'nupacchinnaḥ kāyo nairmāṇiko mune ||33||",
    "1186:278": "iti | yena śākyamunitathāgatādirūpeṇa āsaṃsāraṃ sarvalokadhātuṣu sattvānāṃ samīhitamarthaṃ samaṃ karoti,",
    "1186:279": "asau kāyaḥ prabandhatayā anuparato nairmāṇiko buddhasya bhagavataḥ sarvabālajanasādhāraṇaścaturtho'vasātavyaḥ |",
    "1186:280": "buddhakāritrāṇi",
    "1186:281": "ityevaṃ svābhāvikakāyasvarūpabhāvanāprabhāvitabuddhādiviṣayatve jñānādyapekṣya parikalpitakāyatrayaṃ nirdiśyaṃ saṃvṛtyā jñānameva sāmbhogikakāyādipratibhāsotpādadvāreṇārthakriyākārīti karma vineyajanapratibhāsabhāk tadādhipatyāśrayeṇāyātaṃ dharmakāya eveti |",
    "1186:282": "tathā karmāpyanucchinnamasyāsaṃsāramiṣyate |",
    "1186:283": "gatīnāṃ śamanaṃ karma saṅgrahe ca caturvidhe ||34||",
    "1186:284": "niveśanaṃ sasaṃkleśe vyavadānāvabodhane |",
    "1186:285": "sattvānāmarthayāthātmye ṣaṭsu pāramitāsu ca || 35||",
    "1186:286": "buddhamārge prakṛtyaiva śūnyatāyāṃ dvayakṣaye |",
    "1186:287": "saṃkete'nupalambhe ca paripāke ca dehinām ||36||",
    "1186:288": "bodhisattvasya mārge'bhiniveśasya nivāraṇe |",
    "1186:289": "bodhiprāptau jinakṣetraviśuddhau niyatiṃ prati ||37||",
    "1186:290": "aprameye ca sattvārthe buddhasevādike guṇe |",
    "1186:291": "bodheraṅgeṣvanāśe ca karmaṇāṃ satyadarśane ||38||",
    "1186:292": "viparyāsaprahāṇe ca tadavastukatānaye |",
    "1186:293": "vyavadāne sasambhāre saṃskṛtāsaṃskṛte prati ||39||",
    "1186:294": "vyatibhedāparijñāne nirvāṇe ca niveśanam |",
    "1186:295": "dharmakāyasya karmedaṃ saptaviṃśatidhā matam ||40||",
    "1186:296": "iti| tatra prathamaṃ praśastāpraśastagatyanabhiniveśāvasthānalakṣaṇaṃ gatipraśamanaṃ karma kṛtvā,",
    "1186:297": "dānādicatuḥsaṅgrahavastuni pratiṣṭhāpya,",
    "1186:298": "śrutamayādijñānena vipakṣapratipakṣaheyopādeyadvāreṇa bodhayitvā,",
    "1186:299": "māyākāra ivānunayādiviviktatayā maitryādilakṣaṇe parārthe sattvārthayāthātmye pratiṣṭhāpya,",
    "1186:300": "tadanu svārthe trimaṇḍalaviśuddhiprabhāvitaṣaṭpāramitābhyāse,",
    "1186:301": "tadanantaraṃ svaparārthalakṣaṇe daśakuśalakarmapathe buddhamārge,",
    "1186:302": "tataḥ sarvadharmaprakṛtiśūnyatābhyāse,",
    "1186:303": "tadanu dānapāramitādhiṣṭhānena prathamāyāṃ bhūmau sarvatragadharmadhātuprativedhalakṣaṇe advayadharme,",
    "1186:304": "tato dvitīyādibhūmau sambhāraparipūrihetubhūte śīlādipāramitāsarvadharmasāṅketikajñāne niveśayati |",
    "1186:305": "evamanukrameṇa prajñāpāramitādhiṣṭhānena ṣaṣṭhyāṃ bhūmau jñānajñeyabhāvānabhiniveśalakṣaṇe sarvadharmānupalambhe,",
    "1186:306": "tadanantaraṃ saptamyāmupāyapāramitābalena sattvaparipāke,",
    "1186:307": "tato balapāramitābalenāṣṭamyāṃ śrāvakādyasādhāraṇe bodhisattvamārge,",
    "1186:308": "punastatraiva sarvabhāvābhiniveśaprahāṇe,",
    "1186:309": "tadanu navamyāṃ praṇidhānapāramitāsāmarthyād bodhiprāptau,",
    "1186:310": "tadanantaraṃ jñānapāramitābalād daśamyāṃ bhūmau vividhabuddhakṣetraviśuddhau pratiṣṭhāpya,",
    "1186:311": "punastatraiva ekajātipratibaddhasvarūpe samyak sambodhipratiniyame daśadiglokadhātavīyasattvārthe sarvalokadhātubuddhopasaṅkramaṇādiguṇe ca niveśayati |",
    "1186:312": "evamanukrameṇa punastatraina viśeṣamārgasvarūpe samastabodhyāvāhakadharmalakṣaṇe bodhyaṅge,",
    "1186:313": "karmaphalasambandhāvipraṇāśe,",
    "1186:314": "yathābhūtapadārthādhigame,",
    "1186:315": "sarvaviparyāsaprahāṇe,",
    "1186:316": "nirvastukaviparyāsaprahāṇe jñāne,",
    "1186:317": "prakṛtipariśuddhilakṣaṇe bodhisattvavyavadāne,",
    "1186:318": "sarvakalaṅkāpagatavyavadānahetau sambhāre,",
    "1186:319": "śūnyatāsvabhāvena saṃskṛtāsaṃskṛtāvyatibhedaparijñāne ca pratiṣṭhāpya tāthāgatyāṃ bhūmau nirvāṇe niveśayati|",
    "1186:320": "evaṃ dharmakāyavadasya saptaviṃśatiprakāraṃ karma āsaṃsāramiṣyata iti kāritram |",
    "1186:321": "prathamacittotpādasya antimakarmaṇāñca anukramanirdeśena avaśiṣṭānāṃ madhyapadārthānāmapi kramo veditavyaḥ,",
    "1186:322": "vaktavyabāhulyabhayānmayā nollikhitaḥ |",
    "1186:323": "iti abhisamayālaṅkāre nāma prajñāpāramitāśāstre aṣṭamādhikāravṛttiḥ |",
    "1186:324": "Madhyamarucisattvārthaṃ vyākhyānam",
    "1186:325": "evaṃ vistararucisattvānugraheṇa aṣṭabhiḥ padārthaiḥ (prajñāpāramitāṃ)",
    "1186:326": "vyākhyāya punaranyaprakāreṇa vyākhyānāyāha -",
    "1186:327": "lakṣaṇaṃ tatprayogastatprakarṣastadanukramaḥ |",
    "1186:328": "tanniṣṭhā tadvipākaścetyanyaḥ ṣoḍhārthasaṃgrahaḥ ||1||",
    "1186:329": "iti| prathamaṃ sarvākārajñatāditrisarvajñatābhilakṣyasthānīyatvena lakṣaṇam |",
    "1186:330": "tato vaśitvārthatrisarvajñatābhāvanāṃ prati prayujyate'neneti trisarvajñatāprayogaḥ sarvākārābhisambodhaḥ |",
    "1186:331": "tato'tyabhyāsāt prakarṣagamanamiti trisarvajñatāyāḥ prakarṣāvasthomūrdhābhisamayaḥ|",
    "1186:332": "tato'dhigatavastuniścayāya vyastasamastavibhāvitārthapraguṇīkaraṇamiti trisarvajñatānukramāvastho'nupūrvābhisamayaḥ |",
    "1186:333": "tato viśeṣagamanābhāvāt trisarvajñatāniṣṭhāvasthaḥ samyagekakṣaṇābhisambodhaḥ |",
    "1186:334": "tatastasya phalam,",
    "1186:335": "iti trisarvajñatāvipāko dharmakāyaḥ sakāritraḥ |",
    "1186:336": "evaṃ ṣaṭprakāreṇārthasaṃgraheṇa pūrvavadeva jinajananī vyākhyeyā |",
    "1186:337": "saṃkṣiptarūcisattvārthaṃ vyākhyānam",
    "1186:338": "madhyamarucisattvānukampayā amunā ṣaṭprakāreṇārthasaṃgraheṇa vyākhyāya punaḥ saṃkṣiptarucisattvānurodhenānyaprakāreṇa vyākhyānāyāha-",
    "1186:339": "viṣayastritayo hetuḥ prayogaścaturātmakaḥ |",
    "1186:340": "dharmakāyaḥ phalaṃ karmetyanyastredhārthasaṃgrahaḥ ||2||",
    "1186:341": "iti| ādau sarvākārajñatāditrisarvajñatāsvabhāvaḥ pravṛttiviṣayahetuḥ |",
    "1186:342": "sa kathaṃ prayujyata iti tadanantaraṃ sarvākārābhisambodhādiścaturvidho'bhisamayaḥ prayogaḥ |",
    "1186:343": "tasyaivaṃ prayogavato viṣayasya kiṃ phalamiti tadanu dharmakāyaḥ sakarmā phalamityevaṃ trividhenārthasaṃgraheṇa tathaiva jinajananī vyākhyeyā |",
    "1186:344": "pariṇāmanā",
    "1186:345": "arthataḥ padato vāpi nāmaparyāyataḥ kvacit |",
    "1186:346": "tāvāneva budhairjñeyaḥ piṇḍārthaḥ sarvamātṛṣu ||1||",
    "1186:347": "anyathā na bhavetsamyak sarvāsāṃ kramasaṃgrahaḥ |",
    "1186:348": "tatra piṇḍādibhedena vaiśiṣṭyaṃ jāyate dhruvam ||2||",
    "1186:349": "āryavimuktisenasyānubhāvenātra darśitam |",
    "1186:350": "arthamātraṃ subodhāya tyaktvā vacanavistaram ||3||",
    "1186:351": "vairocanaṃ guruṃ natvā sadupādhyāyajñāninam |",
    "1186:352": "kārikāṇāṃ sphuṭā vṛttirharibhadreṇa racyate ||4||",
    "1186:353": "etadgranthavidhānena yatpuṇyamarjitaṃ mayā |",
    "1186:354": "nikhilāḥ prāṇinastena prāpnuyuḥ saugatīṃ dhiyam ||5||",
    "1186:355": "sarvaśāstrabahirbhūtaḥ kvāhaṃ svalpamatiḥ pumān |",
    "1186:356": "kva cāryagatigamyo'yaṃ śāstrārtho mahimānvitaḥ ||6||",
    "1186:357": "tathāpyagocarībhūte yatnamāsthitavānaham |",
    "1186:358": "parātmahitabuddhyaiva kṣamyatāmeṣa sādhubhiḥ ||7||",
    "1186:359": "aho mṛśaṃ mayā nānāmataiḥ śrāntena vīkṣitam |",
    "1186:360": "śamasthānaṃ cireṇedaṃ prajñāpāramitāmatam ||8||",
    "1186:361": "iti prajñāpāramitopadeśaśāstre ācāryaharibhadrakṛtā abhisamayālaṅkāravṛttiḥ samāptā |",
    "1186:362": "bhāratīyapaṇḍitena vidyākaraprabheṇa mahālokacakṣuṣā vandeśrīkūṭena cānūdya nirṇītā |",
    "1186:363": "śrīpaṇḍitāmaragomyādibhiḥ bhikṣudhīmatprajñena ca paścāt sunirṇītā |"
}