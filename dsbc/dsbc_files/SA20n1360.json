{
  "SA20n1360:0": "mahāyānasūtrālaṃkāraḥ",
  "SA20n1360:1": " ||oṃ ||",
  "SA20n1360:2": "namaḥ sarvabuddhabodhisattvebhyaḥ",
  "SA20n1360:3": "prathamo'dhikāraḥ",
  "SA20n1360:4": "arthajño'rthavibhāvanāṃ prakurute vācā padaiścāmalai-",
  "SA20n1360:5": "rduḥkhasyottaraṇāya duḥkhitajane kāruṇyatastanmayaḥ |",
  "SA20n1360:6": "dharmasyottamayānadeśitavidheḥ sattveṣu tadgāmiṣu",
  "SA20n1360:7": "śliṣṭāmarthagatiṃ niruttaragatāṃ pañcātmikāṃ darśayan ||1 ||",
  "SA20n1360:8": "arthajño'rthavibhāvanāṃ prakurute.........[ityādi] koṣadeśamārabhya ko'laṃkaroti |",
  "SA20n1360:9": "arthajñaḥ |",
  "SA20n1360:10": "kamalaṃkāramalaṃkaroti arthavibhāvanāṃ kurute |",
  "SA20n1360:11": "kena vācā padaiścāmalaiḥ |",
  "SA20n1360:12": "amalayā vācetiṣa........[pauryādinā] amalaiḥ padairiti yuktaiḥ sahitairiti vistaraḥ |",
  "SA20n1360:13": "na hi vinā vācā padavyañjanairartho vibhāvayituṃ śakyata iti |",
  "SA20n1360:14": "kasmai duḥkhasyottaraṇāya duḥkhitajane kāruṇyatastanmayaḥ |",
  "SA20n1360:15": "duḥkhitajane yatkāruṇyaṃ tasmātkāruṇyatastanmaya iti kāruṇyamayaḥ |",
  "SA20n1360:16": "kasyālaṃkāraṃ karoti |",
  "SA20n1360:17": "dharmasyottamayānadeśitavidheḥ |",
  "SA20n1360:18": "uttamayānasya deśito vidhiryasmindharme tasya dharmasya |",
  "SA20n1360:19": "kasminnalaṃkaroti |",
  "SA20n1360:20": "sattveṣu tadgāmiṣu |",
  "SA20n1360:21": "nimittasaptamyeṣā.........[mahāyāna]gāmisattvanimittamityarthaḥ |",
  "SA20n1360:22": "katividhamalaṃkāraṃ karoti |",
  "SA20n1360:23": "pañcavidham |",
  "SA20n1360:24": "śliṣṭāmarthagatiṃ niruttaragatāṃ pañcātmikāṃ darśayan |",
  "SA20n1360:25": "śliṣṭāmiti yuktām |",
  "SA20n1360:26": "niruttaragatāmityanuttarajñāna[yāna]gatām |",
  "SA20n1360:27": "tāmidānīṃ pañcātmikāmarthagatiṃ dvitīyena ślokena darśayati |",
  "SA20n1360:28": "ghaṭitamiva suvarṇaṃ vārijaṃ vā vibuddhaṃ",
  "SA20n1360:29": "sukṛtamiva subhojyaṃ bhujyamānaṃ kṣudhārtaiḥ |",
  "SA20n1360:30": "vidita iva sulekho ratnapeṭeva muktā",
  "SA20n1360:31": "vivṛta iha sa dharmaḥ prītimagryāṃ dadhāti ||2 ||",
  "SA20n1360:32": "anena ślokena pañcabhirdṛṣṭāntaiḥ sa hi dharmaḥ pañcavidhamarthamadhikṛtya deśitaḥ sādhyaṃ vyutpādyaṃ cintyamacintyaṃ pariniṣpannaṃ cādhigamārthaṃ pratyātmavedanīyaṃ bodhipakṣasvabhāvam |",
  "SA20n1360:33": "so'nena sūtrālaṃkāreṇa vivṛtaḥ prītimagryāṃ dadhāti |",
  "SA20n1360:34": "yathākramaṃ ghaṭitasuvarṇādivat |",
  "SA20n1360:35": "yadā sa dharmaḥ prakṛtyaiva guṇayuktaḥ kathaṃ so'laṃkriyata ityasya codyasya parihārārthaṃ tṛtīyaḥ ślokaḥ |",
  "SA20n1360:36": "yathā bimbaṃ bhūṣāprakṛtiguṇavaddarpaṇagataṃ",
  "SA20n1360:37": "viśiṣṭaṃ prāmodyaṃ janayati nṛṇāṃ darśanavaśāt |",
  "SA20n1360:38": "tathā dharmaḥ sūktaprakṛtiguṇayukto'pi satataṃ",
  "SA20n1360:39": "vibhaktārthastuṣṭiṃ janayati viśiṣṭāmiha satām ||3 ||",
  "SA20n1360:40": "anena kiṃ darśayati |",
  "SA20n1360:41": "yathā bimbaṃ bhūṣayā prakṛtyaiva guṇavat ādarśagataṃ darśanavaśādviśiṣṭaṃ prāmodyaṃ janayatyevaṃ sa dharmaḥ subhāṣitaiḥ prakṛtyaiva guṇayukto'pi satataṃ vibhaktārthastuṣṭiṃ viśiṣṭāṃ janayati |",
  "SA20n1360:42": "buddhimatāmatastuṣṭiviśeṣotpādanādalaṃkṛta iva bhavatīti |",
  "SA20n1360:43": "ataḥ paraṃ tribhiḥ ślokaistasmindharme trividhamanuśaṃsaṃ darśayatyādarotpādanārtham |",
  "SA20n1360:44": "āghrāyamāṇakaṭukaṃ svādurasaṃ yathauṣadhaṃ tadvat |",
  "SA20n1360:45": "dharma[rmo] dvayavyavasthā[stho] vyañjanato'rtho na ca[rthataśca]jñeyaḥ ||4 ||",
  "SA20n1360:46": "rājeva durārādho dharmo 'yaṃ vipulagāḍhagambhīraḥ |",
  "SA20n1360:47": "ārādhitaśca tadvadvaraguṇadhanadāyako bhavati ||5 ||",
  "SA20n1360:48": "ratnaṃ jātyamanarthaṃ[rghaṃ]yathā'parīkṣakajanaṃ na toṣayati |",
  "SA20n1360:49": "dharmastathāyamabughaṃ viparyayāttoṣayati tadvat ||6 ||",
  "SA20n1360:50": "trividho 'nuśaṃsaḥ |",
  "SA20n1360:51": "āvaraṇaprahāṇahetutvamauṣadhopamatvena |",
  "SA20n1360:52": "dvayavyavastha iti vyañjanārthavyavasthaḥ |",
  "SA20n1360:53": "vibhutvahetutvamabhijñādivaiśeṣikaguṇairśvaryadānādrājopamatvena |",
  "SA20n1360:54": "āryadha[ja]nopabhogahetutvaṃ ca anartha[rgha]jātyaratnopamatvena |",
  "SA20n1360:55": "parīkṣakajana āryajano veditavyaḥ |",
  "SA20n1360:56": "naivedaṃ mahāyānaṃ buddhavacanaṃ kutastasyāyamanuśaṃso bhaviṣyatītyatra vipratipannāstasya buddhavacanatvaprasādhanārthaṃ kāraṇavibhājyamārabhya ślokaḥ |",
  "SA20n1360:57": "ādāvavyākaraṇātsamapravṛtteragocarātsiddheḥ |",
  "SA20n1360:58": "bhāvābhāve 'bhāvātpratipakṣatvādrutānyatvāt ||7 ||",
  "SA20n1360:59": "ādāvavyākaraṇāt yadyetatsaddharmāntarāyipaścātkenāpyutpāditam |",
  "SA20n1360:60": "kasmādādau bhagavatā na vyākṛtamanāgatabhaya[bhaṃga]vat |",
  "SA20n1360:61": "samapravṛtteḥ samakālaṃ ca śrāvakayānena mahāyānasya pravṛttirupalabhyate na paścāditi kathamasyābuddhavacanatvaṃ vijñāyate |",
  "SA20n1360:62": "agocarānnāyamevamudāro gambhīraśca dharmastārkikāṇāṃ gocaraḥ |",
  "SA20n1360:63": "tīrthikaśāstreṣu tatprakārānupalambhāditi |",
  "SA20n1360:64": "nāyamanyairbhāṣito yujyate |",
  "SA20n1360:65": "ucyamāne'pi tadanadhimukteḥ |",
  "SA20n1360:66": "siddherathānyenābhisaṃbudhya bhāṣitaḥ |",
  "SA20n1360:67": "siddhamasya buddhavacanatvam |",
  "SA20n1360:68": "sa eva buddho yo'bhisaṃbudhya evaṃ bhāṣate |",
  "SA20n1360:69": "bhāvābhāve 'bhāvādyadi mahāyānaṃ kiṃcidasti tasya bhāva[ve] siddhamidaṃ buddhavacanamato'nyasya mahāyānasyābhāvāt |",
  "SA20n1360:70": "atha nāsti tasyābhāve śrāvakayānasyāpyabhāvāt |",
  "SA20n1360:71": "śrāvakayānaṃ buddhavacanaṃ na mahāyānamiti na yujyate vinā buddhayānena buddhānāmanutpādāt |",
  "SA20n1360:72": "pratipakṣatvāt |",
  "SA20n1360:73": "bhāvyamānaṃ ca mahāyānaṃ sarvanirvikalpajñānāśrayatvena kleśānāṃ pratipakṣo bhavati tasmād buddhavacanam |",
  "SA20n1360:74": "rutānyatvāt |",
  "SA20n1360:75": "na cāsya yathārutamarthastasmānna yathārutārthānusāreṇedamabuddhavacanaṃ veditabyam |",
  "SA20n1360:76": "yaduktamādāvavyākaraṇādityanābhogādetadanāgatāṃ bhagavatā na vyākṛtamiti kasyacit syādata upekṣāyā ayoge ślokaḥ |",
  "SA20n1360:77": "pratyakṣacakṣuṣo buddhāḥ śāsanasya ca rakṣakāḥ |",
  "SA20n1360:78": "adhmanyanāvṛtajñānā upekṣāto na yujyate ||8 ||",
  "SA20n1360:79": "anena kiṃ darśayati |",
  "SA20n1360:80": "tribhiḥ kāraṇairanāgatasya mahataḥ śāsanopadravasyopekṣā na yujyate |",
  "SA20n1360:81": "buddhānāmayatnato jñānapravṛtteḥ pratyakṣacakṣuṣkatayā śāsanarakṣāyāśca[yāṃ ca] yatnavatvāt |",
  "SA20n1360:82": "anāgatajñānasamarthyācca sarvakālāvyāhatajñānatayeti |",
  "SA20n1360:83": "yaduktaṃ bhāvābhāve 'bhāvāditi |",
  "SA20n1360:84": "etadeva śrāvakayānaṃ mahāyānametenaiva mahābodhiprāptiriti kasyacitsyādataḥ śrāvakayānasya mahāyānatvāyoge ślokaḥ |",
  "SA20n1360:85": "vaikalyato virodhādanupāyatvāttathāpyanupadeśāt |",
  "SA20n1360:86": "na śrāvakayānamidaṃ bhavati mahāyānadharmākhyam ||9 ||",
  "SA20n1360:87": "vaikalyātparārthopadeśasya |",
  "SA20n1360:88": "na hi śrāvakayāne kaścitparārtha upadiṣṭaḥ śrāvakāṇāmātmano nirvidvirāgavimuktimātropāyopadeśāt |",
  "SA20n1360:89": "na ca svārtha eva pareṣūpadiśyamānaḥ parārtho bhavitumarhati |",
  "SA20n1360:90": "virodhāt |",
  "SA20n1360:91": "svārthe hi paro niyujyamānaḥ svārtha eva prayujyate sa ātmana eva parinirvāṇārthaprayukto 'nuttarāṃ samyaksaṃbodhimabhisaṃbhotsyata iti viruddhametat |",
  "SA20n1360:92": "na ca śrāvakayānenaiva cirakālaṃ bodhau ghaṭamāno buddho bhavitumarhati |",
  "SA20n1360:93": "anupāyatvāt |",
  "SA20n1360:94": "anupāyo hi śrāvakayānaṃ buddhatvasya na cānupāyena ciramapi prayujyamānaḥ prārthitamarthaṃ prāpnoti |",
  "SA20n1360:95": "śrṛṅgādiva dugdhaṃ na bhasrayā[bhasrāyāḥ] |",
  "SA20n1360:96": "athānyathāpyatropadiṣṭaṃ yathā bodhisattvena prayoktavyam |",
  "SA20n1360:97": "tathāpyanupadeśānna śrāvakayānameva mahāyānaṃ bhaviturmahati |",
  "SA20n1360:98": "na hi sa tādṛśa upadeśa etasminnupalabhyate |",
  "SA20n1360:99": "viruddhameva cānyonyaṃ śrāvakayānaṃ mahāyānaṃ cetyanyonyavirodhe ślokaḥ |",
  "SA20n1360:100": "āśayasyopadeśasya prayogasya virodhataḥ |",
  "SA20n1360:101": "upastambhasya kālasya yat hīnaṃ hīnameva tat ||10 ||",
  "SA20n1360:102": "kathaṃ viruddham |",
  "SA20n1360:103": "pañcabhirvirodhaiḥ |",
  "SA20n1360:104": "āśayopadeśaprayogopastambhakālavirodhaiḥ |",
  "SA20n1360:105": "śrāvakayāne hyātmaparinirvāṇāyaivāśayastadarthamevopadeśastadarthameva prayogaḥ parīttaśca puṇyajñānasaṃbhārasaṃgṛhīta upastambhaḥ,",
  "SA20n1360:106": "kālena cālpena tadarthaprāptiryāvattribhirapi janmabhiḥ |",
  "SA20n1360:107": "mahāyāne tu sarvaṃ viparyayeṇa |",
  "SA20n1360:108": "tasmādanyonyavirodhād yad yānaṃ hīnaṃ hīnameva tat |",
  "SA20n1360:109": "na tanmahāyānaṃ bhavitumarhati |",
  "SA20n1360:110": "buddhavacanasyedaṃ lakṣaṇaṃ yatsūtre'vatarati vinaye saṃdṛśyate dharmatāṃ ca na vilomayati |",
  "SA20n1360:111": "na caivaṃ mahāyānam,",
  "SA20n1360:112": "sarvadharmaniḥsvabhāvatvopadeśāt |",
  "SA20n1360:113": "tasmānna buddhavacanamiti kasyacitsyādato lakṣaṇāvirodhe ślokaḥ |",
  "SA20n1360:114": "svake 'vatārātsvasyaiva vinaye darśanādapi |",
  "SA20n1360:115": "audāryādapi gāmbhīryādaviruddhaiva dharmatā ||11 ||",
  "SA20n1360:116": "anena ślokena kiṃ darśayati |",
  "SA20n1360:117": "avataratyevedaṃ svasmin mahāyānasūtre svasya ca kleśasya[kleśaḥ ? ]",
  "SA20n1360:118": " vinayaḥ[vinaye]saṃdṛśyate |",
  "SA20n1360:119": "yo mahāyāne bodhisattvānāṃ kleśaḥ uktaḥ |",
  "SA20n1360:120": "vikalpakleśā hi bodhisattvāḥ |",
  "SA20n1360:121": "audāryagāmbhīryalakṣaṇatvācca |",
  "SA20n1360:122": "na dharmatāṃ vilomayatyathaiva hi dharmatā mahābodhiprāptaye tasmānnāsti lakṣaṇavirodhaḥ |",
  "SA20n1360:123": "agocarādityuktamatarstakagocaratvāyoge ślokaḥ |",
  "SA20n1360:124": "niśrito 'niyato 'vyāpī sāṃvṛtaḥ khedavānapi |",
  "SA20n1360:125": "bālāśrayo matastarkastasyāto viṣayo na tat ||12 ||",
  "SA20n1360:126": "adṛṣṭasatyāśrayo hi tarkaḥ kaścidāgamaniśrito bhavati |",
  "SA20n1360:127": "aniyataśca bhavati kālāntareṇānyathāpratyavagamāt |",
  "SA20n1360:128": "avyāpī ca na sarvajñeyaviṣayaḥ |",
  "SA20n1360:129": "saṃvṛtisatyaviṣayaśca na paramārthaviṣayaḥ |",
  "SA20n1360:130": "khedavāṃśca pratibhānaparyādānāt |",
  "SA20n1360:131": "mahāyānaṃ tu na niśritaṃ yāvadakhedavat |",
  "SA20n1360:132": "śatasāhasrikādyanekasūtropadeśāt |",
  "SA20n1360:133": "ato na tarkasya tadviṣayaḥ |",
  "SA20n1360:134": "anupāyatvāt śrāvakayāne na buddhatvaṃ prāptamityuktam,",
  "SA20n1360:135": "atha mahāyānaṃ kathamupāyo yukta ityupāyatvayoge ślokaḥ |",
  "SA20n1360:136": "audāryādapi gāmbhīryātparipāko 'vikalpanā |",
  "SA20n1360:137": "deśanā'to dvayasyāsmin sa copāyo niruttare ||13 ||",
  "SA20n1360:138": "anena ślokena kiṃ darśayati |",
  "SA20n1360:139": "prabhāvaudāryadeśanayā sattvānāṃ paripākaḥ prabhāvādhimuktito ghaṭanāt |",
  "SA20n1360:140": "gāmbhīryadeśanayā avikalpanā,",
  "SA20n1360:141": "ata etasya dvayasyāsmin mahāyāne deśanā |",
  "SA20n1360:142": "sa copāyo niruttare jñāne,",
  "SA20n1360:143": "tābhyāṃ yathākramaṃ sattvānāṃ paripācanādātmanaśca buddhadharmaparipākāditi |",
  "SA20n1360:144": "ye punarasmāt trasanti tadarthamasthānatrāsādīnave kāraṇatvena ślokaḥ |",
  "SA20n1360:145": "tadasthānatrāso bhavati jagatāṃ dāhakaraṇo",
  "SA20n1360:146": "mahā'puṇyaskandhaprasavakaraṇāddīrghasamayam |",
  "SA20n1360:147": "agotro 'sanmitro 'kṛtamatirapūrvā'cittaśubha-",
  "SA20n1360:148": "strasatyasmin dharme patati mahato 'rthādgat iha ||14 ||",
  "SA20n1360:149": "trāsāsthāne trāsastadasthānatrāsaḥ |",
  "SA20n1360:150": "dāhakaraṇo bhavatyapāyeṣu |",
  "SA20n1360:151": "kiṃ kāraṇam |",
  "SA20n1360:152": "mahataḥ apuṇyaskandhaprasavasya karaṇāt |",
  "SA20n1360:153": "kiyantaṃ kālamiti dīrghasamayam |",
  "SA20n1360:154": "evaṃ paścādādīnavaḥ |",
  "SA20n1360:155": "yena ca kāraṇena yāvantaṃ ca kālaṃ tat saṃdarśayati |",
  "SA20n1360:156": "kiṃ punaḥ kāraṇe tu satīti caturvidhaṃ trāsakāraṇaṃ darśayati |",
  "SA20n1360:157": "gotraṃ cāsya na bhavati sanmitraṃ vā avyutpannamatirvā bhavati mahāyānadharmatāyāṃ pūrvaṃ vānupacitaśubho bhavati |",
  "SA20n1360:158": "patati mahato 'rthāditi mahābodhisaṃbhārārthāt |",
  "SA20n1360:159": "aprāptaparihāṇito 'paramādīnavaṃ darśayati |",
  "SA20n1360:160": "trāsakāraṇamuktamatrāsakāraṇaṃ vaktavyamityatrāsakāraṇatve ślokaḥ |",
  "SA20n1360:161": "tadanyānyā[nyasyā ? ]",
  "SA20n1360:162": "bhāvātparamagahanatvādanugamāt",
  "SA20n1360:163": "vicitrasyākhyānād dhruvakathanayogādvahumukhāt |",
  "SA20n1360:164": "yathākhyānaṃ nārthādbhagavati ca bhāvātigahanāt",
  "SA20n1360:165": "na dharme 'smiṃstrāso bhavati viduṣāṃ yonivicayāt ||15 ||",
  "SA20n1360:166": "tadanyānyā[nyasyā ? ]",
  "SA20n1360:167": "bhāvāditi tato'nyasya mahāyānasyābhāvāt |",
  "SA20n1360:168": "atha śrāvakayānameva mahāyānaṃ syādanyasya śrāvakasya pratyekabuddhasya vābhāvaḥ syāt |",
  "SA20n1360:169": "sarva eva hi buddhā bhaveyuḥ |",
  "SA20n1360:170": "paramagahanatvācca |",
  "SA20n1360:171": "sarvajñajñānamārgasyānugamācca tulyakālapravṛttyā |",
  "SA20n1360:172": "vicitrasyākhyānāt |",
  "SA20n1360:173": "vicitraścātra saṃbhā[sā ? ]",
  "SA20n1360:174": "ramārga ākhyāyate na kevalaṃ śūnyataiva |",
  "SA20n1360:175": "tasmāda[ā]bhiprāyikenānena bhavitavyamiti |",
  "SA20n1360:176": "dhruvakathanayogād,",
  "SA20n1360:177": "bahumukhādabhīkṣṇaṃ cātra śūnyatā kathyate bahumiśca paryāyaisteṣu teṣu sūtrānteṣu tasmādbhavitavyamatra mahatā prayojanena |",
  "SA20n1360:178": "anyathā hi satkṛtpratiṣedhamātrakṛtamabhabiṣyaditi |",
  "SA20n1360:179": "yathākhyānaṃ nārthāt na cāsya yathārutamartho 'smādapi trāso na yuktaḥ |",
  "SA20n1360:180": "bhagavati ca bhāvātigahanādatigahanaśca buddhānāṃ bhāvo durājñeyastasmānnāsmābhistadajñānāttrasitavyamiti |",
  "SA20n1360:181": "evaṃ yoniśaḥ pravicayādviduṣāṃ trāso na bhavati |",
  "SA20n1360:182": "dūrānupraviṣṭajñānagocaratve ślokaḥ |",
  "SA20n1360:183": "śrutaṃ niśrityādau prabhavati manaskāra iha yo",
  "SA20n1360:184": "manaskārājjñānaṃ prabhavati ca tattvārthaviṣayam |",
  "SA20n1360:185": "tato dharmaprāptiḥ prabhavati ca tasminmatirato",
  "SA20n1360:186": "yadā pratyātmaṃ sā kathamasati tasminvyavasitiḥ ||16 ||",
  "SA20n1360:187": "śrutaṃ niśrityādau manaskāraḥ prabhavati yo yoniśa ityarthaḥ |",
  "SA20n1360:188": "yoniśo manaskārāttattvārthaviṣayaṃ jñānaṃ prabhavati lokottarā samyagdṛṣṭiḥ,",
  "SA20n1360:189": "tatastatphalasya dharmasya prāptiḥ,",
  "SA20n1360:190": "tatastasmin prāpte matirvimuktijñānaṃ prādurbhavati |",
  "SA20n1360:191": "evaṃ yadā pratyātmaṃ sā matirbhavati,",
  "SA20n1360:192": "kathamasati tasminneṣā vyavasitirniścayo bhavati naivedaṃ buddhavacanamitie |",
  "SA20n1360:193": "atrāsapadasthānatve ślokaḥ |",
  "SA20n1360:194": "ahaṃ na boddhā na gabhīraboddhā buddhau gabhīraṃ kimatarkagamyam |",
  "SA20n1360:195": "kasmād gabhīrārthavidāṃ ca mokṣa ityetaduttrāsapadaṃ na yuktam ||17 ||",
  "SA20n1360:196": "yadi tāvadahamasya na boddhetyuttrāsapadam,",
  "SA20n1360:197": "tanna yuktam |",
  "SA20n1360:198": "atha buddho'pi gambhī[bhī ? ]",
  "SA20n1360:199": " rasya padārthasya na boddhā sa kiṃ gabhīraṃ deśayiṣyatītyuttrāsapadam,",
  "SA20n1360:200": "tadayuktam |",
  "SA20n1360:201": "atha gambhī[bhī]raṃ kasmādatarkagamyamityuttrāsapadam,",
  "SA20n1360:202": "tanna yuktam |",
  "SA20n1360:203": "atha kasmād gabhīrārthavidāmeva mokṣo na tārkikāṇāmityuttrāsapadam,",
  "SA20n1360:204": "tanna yuktam |",
  "SA20n1360:205": "anadhimuktita eva tatsidvau ślokaḥ |",
  "SA20n1360:206": "hīnādhimukteḥ sunihīnadhāto-",
  "SA20n1360:207": "rhī naiḥ sahāyaiḥ parivāritasya |",
  "SA20n1360:208": "audāryagāmbhīryasudeśite'smin",
  "SA20n1360:209": "dharme'dhimuktiryadi nāsti siddham ||18 ||",
  "SA20n1360:210": "yasya hīnā cādhika[cādhi]muktiḥ,",
  "SA20n1360:211": "tataśca hīna eva dhātuḥ samudāgata ālayavijñānabhāvanā |",
  "SA20n1360:212": "hīnaireva sahāyaiḥ samānādhimuktidhātukairyaḥ parivāritastasyāsminnaudāryagāmbhīryasudeśite mahāyānadharme yadyadhimuktirnāsti,",
  "SA20n1360:213": "ata eva siddhamutkṛṣṭamidaṃ mahāyānamiti |",
  "SA20n1360:214": "aśrutasūtrāntapratikṣepāyoge ślokaḥ |",
  "SA20n1360:215": "śrutānusāreṇa hi buddhimattāṃ",
  "SA20n1360:216": "labdhvā'śrute yaḥ prakarotyavajñām |",
  "SA20n1360:217": "śrute vicitre sati cāprameye",
  "SA20n1360:218": "śiṣṭe kuto niścayameti mūḍhaḥ ||19 ||",
  "SA20n1360:219": "kāmaṃ tāvadadhimuktirna syādaśrutānāṃ tu sūtrāntānāmaviśeṣeṇa pratikṣepo na yuktaḥ |",
  "SA20n1360:220": "śrutānusāreṇaiva hi buddhimattvaṃ labdhvā yaḥ śruta evāvajñāṃ karoti mūḍhaḥ sa satyevāvaśiṣṭe śrute vicitre cāprameye ca kutaḥ kāraṇānniścayameti na tadbuddhavacanamiti |",
  "SA20n1360:221": "na hi tasya śrutādanyabdalamasti tasmādaśrutvā pratikṣepo na yuktaḥ |",
  "SA20n1360:222": "yadapi ca śrutaṃ tadyoniśo manasi kartavyaṃ nāyoniśa ityayoniśomanasikārādīnave ślokaḥ |",
  "SA20n1360:223": "yathārute 'rthe parikalpyamāne",
  "SA20n1360:224": "svapratyayo hānimupaiti buddheḥ |",
  "SA20n1360:225": "svākhyātatāṃ ca kṣipati kṣatiṃ ca",
  "SA20n1360:226": "prāpnoti dharme pratighāvatīva[pratīghātameva] ||20 ||",
  "SA20n1360:227": "svapratyaya iti svayaṃdṛṣṭiparāmarśako,",
  "SA20n1360:228": "na vijñānāmantikādarthaparyeṣī |",
  "SA20n1360:229": "hānimupaiti buddheriti yathābhū[ru]tajñānādaprāptiparihānitaḥ |",
  "SA20n1360:230": "dharmasya ca svākhyātatāṃ pratikṣipati tannidānaṃ cāpuṇyaprabhāvāt kṣatiṃ prāpnoti |",
  "SA20n1360:231": "dharme ca pratighātamāvaraṇaṃ ca dharmavyasanasaṃvartanīyaṃ karmetyayamatrādīnavaḥ |",
  "SA20n1360:232": "ayathāvataścā[ayathārutañcā]rthamavijānato'pi pratighāto na yukta iti pratighātāyoge ślokaḥ |",
  "SA20n1360:233": "manaḥ pradoṣaḥ prakṛtipraduṣṭo-",
  "SA20n1360:234": "['yathārute cāpi]hyayuktarūpaḥ |",
  "SA20n1360:235": "prāgeva saṃdehagatasya dharme",
  "SA20n1360:236": "tasmādupekṣaiva varaṃ hyadoṣā ||21 ||",
  "SA20n1360:237": "prakṛtipraduṣṭa iti prakṛtisāvadyaḥ |",
  "SA20n1360:238": "tasmādupekṣaiva varam |",
  "SA20n1360:239": "kasmāt |",
  "SA20n1360:240": "sā hyadoṣā |",
  "SA20n1360:241": "pratighātastu sadoṣaḥ |",
  "SA20n1360:242": " |mahāyānasūtrālaṃkāre mahāyānasiddhyadhikāraḥ prathamaḥ ||"
}