{
  "SA11n1131:0": "bhogapuṇyaśuddhiḥ pañcadaśaḥ paricchedaḥ |",
  "SA11n1131:1": "śikṣāsamuccayasyātmaśuddhayanantaraṃ bhogaśuddhiḥ saṃcayābhāvāt pṛthagiha lekhitā |",
  "SA11n1131:2": "bhogaśuddhiṃ ca jānīyātsamyagājīvaśodhanāt |",
  "SA11n1131:3": "yathoktamāryograparipṛcchāyām- iha gṛhapate gṛhī bodhisattvo dharmeṇa bhogān paryeṣate nādharmeṇa |",
  "SA11n1131:4": "samena na viṣameṇa |",
  "SA11n1131:5": "samyagājīvo bhavati na viṣamājīva iti ||",
  "SA11n1131:6": "āryaratnameghe'pyuktam- na bodhisattvo dāyakaṃ dānapatiṃ dṛṣṭvā īryāpathamāracayati |",
  "SA11n1131:7": "kathaṃ neryāpathamāracayati?",
  "SA11n1131:8": "na śanairmandaṃ mandaṃ kramānutkṣipati,",
  "SA11n1131:9": "na nikṣipati,",
  "SA11n1131:10": "yugamātraprekṣikayā saviśvastaprekṣikayā anābhogaprekṣikayā |",
  "SA11n1131:11": "evaṃ kāyakuhanāṃ na karoti |",
  "SA11n1131:12": "kathaṃ vākkuhanāṃ na karoti?",
  "SA11n1131:13": "na bodhisattvo lābhahetorlābhanidānaṃ mandabhāṇī mṛdubhāṇī na priyabhāṇī bhavati |",
  "SA11n1131:14": "nānuvartanavacanāni niścārayati ||",
  "SA11n1131:15": "pe ||",
  "SA11n1131:16": "kathaṃ na cittakuhanāṃ karoti?",
  "SA11n1131:17": "bodhisattvo dāyakena dānapatinā vā lābhena pravāryamāṇo vā cālpecchatāṃ darśayati |",
  "SA11n1131:18": "citte na spṛhāmutpādayati |",
  "SA11n1131:19": "antardāha eṣa kulaputra yadvācā alpecchatā cittena lābhakāmatā |",
  "SA11n1131:20": "evaṃ hi kulaputra bodhisattvaḥ kuhanalapanalābhāpagato bhavati ||",
  "SA11n1131:21": "pe ||",
  "SA11n1131:22": "na bodhisattvo dānapatiṃ vā dṛṣṭvā nimittaṃ karoti- vighāto me cīvareṇa vighāto me pātreṇa |",
  "SA11n1131:23": "vighāto me glānabhaiṣajyena |",
  "SA11n1131:24": "na ca taṃ dāyakaṃ dānapatiṃ vā kiṃcitprārthayate |",
  "SA11n1131:25": "na vācaṃ niścārayati |",
  "SA11n1131:26": "evaṃ hi bodhisattvo nimittalābhāpagato bhavati |",
  "SA11n1131:27": "yāvanna bodhisattvo dāyakaṃ dānapatiṃ dṛṣṭvā evaṃ vācaṃ niścārayati- amukenāmukena vā me dānapatinā amukaṃ vastu pratipāditam,",
  "SA11n1131:28": "tasya ca mayā amuka upakāraḥ kṛtaḥ |",
  "SA11n1131:29": "tena me śīlavānayamiti kṛtvā idaṃ cedaṃ ca dattam,",
  "SA11n1131:30": "bahuśruta iti alpeccha iti kṛtvā |",
  "SA11n1131:31": "mayā ca tasya kāruṇyacittamupasthāpya parigṛhītam |",
  "SA11n1131:32": "pe |",
  "SA11n1131:33": "tatra kāyakṣatiryaduta lābhahetorlābhanidānamādhāvanaparidhāvanaṃ dauḥśīlyasamudācaraṇaṃ ca |",
  "SA11n1131:34": "cittakṣatiryaduta prārthanā |",
  "SA11n1131:35": "lābhināṃ ca brahmacāriṇāmantike vyāpādabahuatā |",
  "SA11n1131:36": "evaṃ hi bodhisattvo viṣamaparyeṣṭilābhāpagato bhavati ||",
  "SA11n1131:37": "pe ||",
  "SA11n1131:38": "iha bodhisattvo na tulākūṭena na mānakūṭena na vistrambhaghātikayā na dhūrtatayā lābhamupārjayati |",
  "SA11n1131:39": "evaṃ hi bodhisattvo'dharmalābhāgato bhavati |",
  "SA11n1131:40": "pe |",
  "SA11n1131:41": "ye te lābhāḥ staupikasaṃsṛṣṭā vā dhārmikasaṃsṛṣṭā vā sāṃdhikasaṃsṛṣṭā vā adattā vā ananujñātā vā,",
  "SA11n1131:42": "tān na pratīcchati,",
  "SA11n1131:43": "na svīkaroti |",
  "SA11n1131:44": "evaṃ hi bodhisattvo'pariśuddhalābhāpagato bhavati |",
  "SA11n1131:45": "yāvallabdhvā lābhaṃ na mamāyate,",
  "SA11n1131:46": "na dhanāyate,",
  "SA11n1131:47": "na saṃnidhiṃ karoti,",
  "SA11n1131:48": "kālānukālaṃ ca śramaṇabrāhmaṇebhyo dadāti mātāpitṛmitrāmātyajñātisālohitebhyaḥ,",
  "SA11n1131:49": "kālānukālamātmanā paribhuṅkte,",
  "SA11n1131:50": "paribhuñjānaścāraktaḥ paribhuṅkte svanadhyavasitaḥ |",
  "SA11n1131:51": "na cālabhyamāne lābhe khedacittamutpādayati |",
  "SA11n1131:52": "na paritapyati |",
  "SA11n1131:53": "na ca dāyakadānapatīnāmantike'prasāda cittamutpādayatītyādi ||",
  "SA11n1131:54": "tatra eṣāpyasya bodhisattvasya bhogaśuddhirātmabhāvaśuddhivatparahitāya bhavet |",
  "SA11n1131:55": "yathoktamāryavimalakīrtinirdeśe- punaraparaṃ bhadanta śāriputra ye praviśanti idaṃ gṛhaṃ teṣāṃ samanantarapraviṣṭānāṃ sarvakleśā na bādhante |",
  "SA11n1131:56": "ayaṃ dvitīya āścaryādbhuto dharmaḥ ||",
  "SA11n1131:57": "punaratraivoktam- atha tato bhojanātsarvāvatī sā parṣat tṛptā bhūtā |",
  "SA11n1131:58": "na ca tad bhojanaṃ kṣīyate |",
  "SA11n1131:59": "yaiśca bodhisattvaiḥ śrāvakaiśca śakrabrahmalokapālaistadanyaiśca sattvaistadbhojanaṃ bhuktam,",
  "SA11n1131:60": "teṣāṃ tādṛśaṃ sukhaṃ kāye'vakrāntaṃ yāddaśaṃ sarvasukhamaṇḍitāyāṃ lokadhātau bodhisattvānāṃ sukham |",
  "SA11n1131:61": "sarvaromakūpebhyaśca teṣāṃ tāddaśo gandhaḥ pravāti,",
  "SA11n1131:62": "tadyathāpi nāma tasyāmeva sarvagandhasugandhāyāṃ lokadhātau vṛkṣāṇāṃ gandhaḥ ||",
  "SA11n1131:63": "punaścoktam- yaiśca bhadanta ānanda bhikṣumiranavakrāntaniyāmairetadbhojanaṃ bhuktam,",
  "SA11n1131:64": "teṣāmevāvakrāntaniyāmānāṃ pariṇaṃsyati pe |",
  "SA11n1131:65": "yairanutpāditabodhicittaiḥ sattvaiḥ paribhuktam,",
  "SA11n1131:66": "teṣāmutpāditabodhicittānāṃ pariṇaṃsyati |",
  "SA11n1131:67": "yairutpāditabodhicittairbhuktam,",
  "SA11n1131:68": "teṣāṃ nāpratilabdhakṣāntikānāṃ pariṇaṃsyatīti vistaraḥ ||",
  "SA11n1131:69": "śūnyatākaruṇāgarbhaceṣṭitātpuṇyaśodhanam || 21 ||",
  "SA11n1131:70": "uktaṃ hyāryagaganagañjasūtre- yaduta ahaṃkāraviśuddhaṃ taddānaṃ dadāti |",
  "SA11n1131:71": "mamakāraviśuddhaṃ taddānaṃ dadāti |",
  "SA11n1131:72": "hetuviśuddhaṃ taddānaṃ dadāti |",
  "SA11n1131:73": "dṛṣṭiviśuddhaṃ taddānaṃ dadāti |",
  "SA11n1131:74": "nimittaviśuddhaṃ taddānaṃ dadāti |",
  "SA11n1131:75": "nānātvaviśuddhaṃ taddānaṃ dadāti |",
  "SA11n1131:76": "vipākapratikāṅkṣaṇāviśuddhaṃ taddānaṃ dadāti |",
  "SA11n1131:77": "yathā gaganaṃ samaviśuddhaṃ taddāna dadāti ||",
  "SA11n1131:78": "pe |",
  "SA11n1131:79": "yathā gaganamaparyantam,",
  "SA11n1131:80": "evamaparyantīkṛtena cittena taddānaṃ dadāti |",
  "SA11n1131:81": "yathā gaganaṃ vistīrṇamanāvaraṇam,",
  "SA11n1131:82": "evaṃ bodhipariṇāmitaṃ taddānaṃ dadāti |",
  "SA11n1131:83": "yathā gaganamarūpi,",
  "SA11n1131:84": "evaṃ sarvarūpāniśritaṃ taddānaṃ dadāti |",
  "SA11n1131:85": "yathā gaganamavedayitṛ,",
  "SA11n1131:86": "evaṃ sarvaveditapratiprastrabdhaṃ dānaṃ dadāti |",
  "SA11n1131:87": "evamasaṃjñi asaṃskṛtamavijñaptilakṣaṇamevamapratijñānaṃ taddānaṃ dadāti |",
  "SA11n1131:88": "yathā gaganaṃ sarvabuddhakṣetraspharaṇam,",
  "SA11n1131:89": "evaṃ sarvasattvamaitrīspharaṇaṃ taddānaṃ dadāti |",
  "SA11n1131:90": "pe |",
  "SA11n1131:91": "yathā gaganaṃ sadāprakāśam,",
  "SA11n1131:92": "evaṃ cittaprakṛtiviśuddhaṃ taddānaṃ dadāti |",
  "SA11n1131:93": "yathā gaganaṃ sarvasattvāvakāśam,",
  "SA11n1131:94": "evaṃ sarvasattvopajīvyaṃ taddānaṃ dadāti |",
  "SA11n1131:95": "yāvadyathā nirmito nirmitāya dadāti,",
  "SA11n1131:96": "nirvikalpo'nābhogaḥ cittamanovijñānavigataḥ sarvadharmaniḥpratikāṅkṣī,",
  "SA11n1131:97": "evaṃ dvayavigamatayā māyālakṣaṇasvabhāvaviśuddhaṃ bodhisattvastaddānaṃ dadāti |",
  "SA11n1131:98": "yasyedṛśo dānaparityāgaḥ,",
  "SA11n1131:99": "prajñājñānena ca sarvasattvākleśaparityāgaḥ,",
  "SA11n1131:100": "upāyajñānena ca sattvāparityāgaḥ,",
  "SA11n1131:101": "evaṃ tyāgacittaḥ kulaputra bodhisattvo gaganasamadāno bhavati ||",
  "SA11n1131:102": "āryākṣayamatisūtre'pyuktam- nāsti sattvotpīḍanādānam |",
  "SA11n1131:103": "yāvannāsti yathokte ūnadānam |",
  "SA11n1131:104": "yāvannāsti sarvasattveṣu dakṣiṇīyāvamanyanādānam ||",
  "SA11n1131:105": "pe ||",
  "SA11n1131:106": "nāsti nikrandadānam,",
  "SA11n1131:107": "yāvannāsti yācanakeṣūpataptadānam,",
  "SA11n1131:108": "nāstyuccagghanollāpanadānam,",
  "SA11n1131:109": "nāsti parāṅyukhadānam,",
  "SA11n1131:110": "nāstyapaviddhadānam,",
  "SA11n1131:111": "nāstyasvahastadānam ||",
  "SA11n1131:112": "pe ||",
  "SA11n1131:113": "nāstyakalpikadānam,",
  "SA11n1131:114": "nāstyakāladānam,",
  "SA11n1131:115": "nāsti viṣaśastradānam,",
  "SA11n1131:116": "nāsti sattvaviheṭhanādānamiti ||",
  "SA11n1131:117": "yattarhi ugraparipṛcchāyāmuktam- dānapāramitākālo'yaṃ yasya yenārthastasya tatpradānakālaḥ |",
  "SA11n1131:118": "api tu tathāhaṃ kariṣyāmi,",
  "SA11n1131:119": "madyapebhya eva madyapānaṃ dāsyāmi |",
  "SA11n1131:120": "tāṃstān smṛtisaṃprajanye samādāpayiṣyāmīti ||",
  "SA11n1131:121": "madyapānādapi nairāśyakṛte bodhisattve pratigho garīyān,",
  "SA11n1131:122": "sattvasaṃgrahahāniśca |",
  "SA11n1131:123": "ato'nyaprasādanopāyāsaṃbhave madyaṃ deyamityabhiprāyaḥ |",
  "SA11n1131:124": "śastrādipvapi yadyanubandhagurulāghavavicārāddānamāpadyeta,",
  "SA11n1131:125": "naivāpattirityata eva gamyate |",
  "SA11n1131:126": "sūtreṣu tu sāmānyena pratiṣedhaḥ |",
  "SA11n1131:127": "ityuktā dānaviśuddhidik ||",
  "SA11n1131:128": "śīlaviśuddhirāryagaganagañjasūtre evamabhihitā- avirahitabodhicittatā cittaviśuddhayai,",
  "SA11n1131:129": "apagataśrāvakapratyekabuddhacittatā prāmāṇikaviśuddhayai | ityādi ||",
  "SA11n1131:130": "punaraparā śīlaviśuddhiḥ- śuddhaṃ gaganaṃ śuddhaṃ tacchīlam |",
  "SA11n1131:131": "vimalaṃ gaganaṃ vimalaṃ tacchīlam |",
  "SA11n1131:132": "śāntaṃ gaganaṃ śāntaṃ tacchīlam |",
  "SA11n1131:133": "anunnataṃ gaganamanunnataṃ tacchīlam |",
  "SA11n1131:134": "anunītaṃ gaganamanunītaṃ tacchīlam |",
  "SA11n1131:135": "yāvadacchedyābhedyaṃ gaganamacchedyābhedyaṃ tacchīlamityādi ||",
  "SA11n1131:136": "apratihataṃ gaganaṃ sarvasattvāpratighacittasya kṣāntipariśuddhiḥ |",
  "SA11n1131:137": "samaprayogaṃ gaganaṃ sarvasattvasamacittasya kṣāntipariśuddhirityādi ||",
  "SA11n1131:138": "tadyathāpi syānmahāśālavanam |",
  "SA11n1131:139": "tasmin kaścidevāgatya śālaṃ chindyāt |",
  "SA11n1131:140": "tatra teṣāmavaśiṣṭānāṃ naivaṃ bhavati- eṣa chinno vayamacchinnā iti |",
  "SA11n1131:141": "na teṣāmanunayo na pratighaḥ |",
  "SA11n1131:142": "na kalpo na vikalpo na parikalpaḥ ||",
  "SA11n1131:143": "yaivaṃ kṣāntiḥ,",
  "SA11n1131:144": "iyaṃ bodhisattvasya paramā gaganasamā kṣāntiḥ | [iti] ||",
  "SA11n1131:145": "āryaratnacūḍasutre vistaramuktvā āha- idamucyate vīryam |",
  "SA11n1131:146": "tasya kāyapariśuddhiḥ yatkāyasya pratibhāsaprativimvajñānaṃ vāco'nabhilāpyajñānam |",
  "SA11n1131:147": "cittasyātyantopaśamajñānam |",
  "SA11n1131:148": "tathā maitrīsaṃnāhasaṃnaddho mahākaruṇādhiṣṭhānapratiṣṭhitaḥ sarvākāravaropetaṃ śūnyatākārābhinirhṛtaṃ dhyānaṃ dhyāyati |",
  "SA11n1131:149": "tatra katamā sarvākāravaropetā śūnyatā?",
  "SA11n1131:150": "yā na dānavikalā |",
  "SA11n1131:151": "yāvannopāyavikalā |",
  "SA11n1131:152": "na mahāmaitrīmuditopekṣāvikalā |",
  "SA11n1131:153": "na satyajñānāvatāravikalā |",
  "SA11n1131:154": "na bodhicittasattvāpekṣāvikalā |",
  "SA11n1131:155": "nāśayādhyāśayaprayogavikalā |",
  "SA11n1131:156": "na dānapriyavadyatārthakriyāsamānārthatāvikalā |",
  "SA11n1131:157": "na smṛtisaṃprajanyavikalā |",
  "SA11n1131:158": "na smṛtyupasthānasamyakprahāṇarddhiyādendriyabalodhyaṅgāṣṭāṅgamārgavikalā |",
  "SA11n1131:159": "na śamathavipaśyanāvikalā ||",
  "SA11n1131:160": "pe ||",
  "SA11n1131:161": "upaśāntā ca svabhāvena |",
  "SA11n1131:162": "anupaśāntā ca karmakleśeṣu |",
  "SA11n1131:163": "upekṣikā ca sarvadharmāṇām |",
  "SA11n1131:164": "avekṣikā ca buddhadharmāṇām |",
  "SA11n1131:165": "jahā ca svalakṣaṇena |",
  "SA11n1131:166": "vikrāntā cādhiṣṭhānakāryatayā |",
  "SA11n1131:167": "avyāpṛtā ca svarasena |",
  "SA11n1131:168": "sadā vyāpṛtā ca buddhakāryeṣu |",
  "SA11n1131:169": "śītībhūtā copaśamena |",
  "SA11n1131:170": "sadojjavalitā ca sattvaparipāke |",
  "SA11n1131:171": "iyamucyate sarvākāravaropetā śūnyatā ||",
  "SA11n1131:172": "yāvadiyaṃ kulaputra dhyānapāramitā caryāpariśuddhiriti ||",
  "SA11n1131:173": "etena prajñāpariśuddhirveditavyā |",
  "SA11n1131:174": "evaṃ sarvapuṇyeṣviti ||",
  "SA11n1131:175": "tathā āryavimalakīrtinirdeśe'pyuktam- saddharmacakrapravartanamahāparinirvāṇasaṃdarśanagocaraśca bodhisattvacaryā atyajanagocaraśca,",
  "SA11n1131:176": "ayamapi bodhisattvasya gocaraḥ |iti ||",
  "SA11n1131:177": "bhogapuṇyaśuddhiḥ pañcadaśaḥ paricchedaḥ ||"
}