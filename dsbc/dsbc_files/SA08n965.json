{
  "SA08n965:0": "(6) apramādavargaḥ",
  "SA08n965:1": "pramādaratasya na mokṣaḥ",
  "SA08n965:2": "yaḥ pramādarato janturnāsau mokṣāya kalpate |",
  "SA08n965:3": "pramādaviṣamūḍhasya nirvāṇaṃ dūrameva tat ||1 ||",
  "SA08n965:4": "na pramāde manaḥ kāryam",
  "SA08n965:5": "na pramādeṣu badhyet pramādaḥ śatruruttamaḥ |",
  "SA08n965:6": "pramādaparamā devāḥ patanti narake punaḥ ||2 ||",
  "SA08n965:7": "svabhāvatāmimāṃ jñātvā dharmāṇāmudayavyayam |",
  "SA08n965:8": "na pramāde manaḥ kārya pramādaviṣamuttamam ||3 ||",
  "SA08n965:9": "pramādāpramādayoḥ parasparavirodhitvam",
  "SA08n965:10": "apramādo'mṛtapadaṃ pramādo mṛtyunaḥ padam |",
  "SA08n965:11": "apramattā na bhriyante pramattāstu sadātmṛtāḥ ||4 ||",
  "SA08n965:12": "yathā viṣaṃ tathā vahniḥ pramādaḥ prāṇināṃ tathā |",
  "SA08n965:13": "pramādonmāditāḥ satvāḥ duḥkhād duḥkhaṃ prayānti te ||5 ||",
  "SA08n965:14": "apramattāḥ sadāmartyāḥ sarva prakramasaṃskṛtāḥ |",
  "SA08n965:15": "prayānti paramāṃ śānti pramādo yatra nāsti hi ||6 ||",
  "SA08n965:16": "yaḥ pramāde rato janturna śubhānyanuceṣṭate |",
  "SA08n965:17": "tasya dharmavimūḍhasya kutaḥ svargo bhaviṣyati? ||7 ||",
  "SA08n965:18": "pramādaṃ varjayed yasmāt pramādaṃ viṣamuttamam |",
  "SA08n965:19": "apramattā na bhriyante pramattāstu sadātmṛtāḥ ||8 ||",
  "SA08n965:20": "saubhāgyaṃ prāpya yo martyaḥ pramādeṣu ca vartate |",
  "SA08n965:21": "na paṇḍita itikhyāto viparītastu nānyathā ||9 ||",
  "SA08n965:22": "na pramādasya kālo hi harṣasya na kathañcana |",
  "SA08n965:23": "vyāmohajananācceto mṛtyukāle mahābale ||10 ||",
  "SA08n965:24": "pramādamukhena pramādavarṇanam",
  "SA08n965:25": "harṣo dhūmaḥ pramādo'gnirdevān dahati naikaśaḥ |",
  "SA08n965:26": "viṣayairmohitā mūḍhā na ca vindantyacakṣuṣaḥ ||11 ||",
  "SA08n965:27": "avyucchinnāni paśyanti saṃskārāṇi ca dehinām |",
  "SA08n965:28": "yathā hi viṣayairmūḍhā nāvagacchanti yaddviṣaḥ ||12 ||",
  "SA08n965:29": "tasmāt pramādaṃ viṣavat kathayanti manīṣiṇaḥ |",
  "SA08n965:30": "sukhaṃ na dṛśyate pūrva pramādomandabuddhibhiḥ ||13 ||",
  "SA08n965:31": "(yathā) pramādopakṛtāḥ prayānti narakaṃ punaḥ |",
  "SA08n965:32": "phale prāpte pramādo'yaṃ paścāt santapyate vyathā ||14 ||",
  "SA08n965:33": "pramādo'narthakaraḥ",
  "SA08n965:34": "sarvānarthakaro dṛṣṭaḥ pramādaḥ paṇḍitaiḥ naraiḥ |",
  "SA08n965:35": "tathā ca kuśalaṃ prāyo yaḥ pramādaṃ na sevate ||15 ||",
  "SA08n965:36": "duḥkhaṃ yasya bhavediṣṭaṃ sa pramādaṃ niṣevatām |",
  "SA08n965:37": "na pramādaparaḥ kaścit kadācit sukhamāpnuyāt ||16 ||",
  "SA08n965:38": "pramādaśūnyānāmacyutapadaprāptiḥ",
  "SA08n965:39": "pramādaviratāḥ santo gacchanti padamacyutam |",
  "SA08n965:40": "nā pramādaparaḥ kaścinnarake duḥkhitānnayet ||17 ||",
  "SA08n965:41": "yadi devāḥ sahantīmaṃ ramante mandamedhasaḥ |",
  "SA08n965:42": "tiraścāṃ hi surāṇāṃ ca viśeṣo naiva vidyate ||18 ||",
  "SA08n965:43": "pramādavaśāt devalokād patanti",
  "SA08n965:44": "pratyekaṃ karmavaicitryaṃ pramādaparamāḥ surāḥ |",
  "SA08n965:45": "nāvagacchanti patanaṃ devalokād bhaviṣyati ||19 ||",
  "SA08n965:46": "sannikṛṣṭaṃ sadā duḥkhaṃ patanaṃ vā bhaviṣyati |",
  "SA08n965:47": "devalokottarā devā yathā syāt sukhamātmanaḥ ||20 ||",
  "SA08n965:48": "devalokaṃ samāsādya yaḥ pramādeṣu rakṣate |",
  "SA08n965:49": "sa kṣīṇaśubhakarmāntaṃ cyavanānte vibudhyate ||21 ||",
  "SA08n965:50": "mā pramādaparobhūyāḥ pramādo nocitaḥ suraiḥ |",
  "SA08n965:51": "pramādairdoṣavihatāścyavanti tridaśālayāt ||22 ||",
  "SA08n965:52": "pramādavaśagaḥ puruṣaḥ nāśameti",
  "SA08n965:53": "dahyate puruṣaḥ sarvaḥ pramādena vimohitaḥ |",
  "SA08n965:54": "sa paścād vigate tasmin pratyādeśena rakṣyate ||23 ||",
  "SA08n965:55": "doṣodbhavāmimāṃ bhūmiṃ pramādāvṛttaśādvalam |",
  "SA08n965:56": "vicaranti sadā mūḍhāḥ surāḥ satkṛtamohitāḥ ||24 ||",
  "SA08n965:57": "cañcalā viṣamāstīvrā pramādāḥ kāmahetavaḥ |",
  "SA08n965:58": "na teṣāṃ viśvased vīro yasmāt svapnopamā hi te ||25 ||",
  "SA08n965:59": "kāmaḥ nārakasya heturiti",
  "SA08n965:60": "na svapno narake hetuḥ kāmāḥ svapnasya hetukāḥ |",
  "SA08n965:61": "tasmāt kāmamimaṃ muktvā nityaṃ sucaritaṃ caret ||26 ||",
  "SA08n965:62": "apramādātsarva prāptuṃ śaknoti",
  "SA08n965:63": "yatrāvāptaṃ padaṃ kṛtsnaṃ suraiḥ kāmavimohitaiḥ |",
  "SA08n965:64": "tat prāpyate padaṃ vīrairapramādaparairnaraiḥ ||27 ||",
  "SA08n965:65": "pramādamūlasaṃsāraḥ",
  "SA08n965:66": "pramādamūlasaṃsāro devānāmālayastathā |",
  "SA08n965:67": "ye pramādaviṣairmattāste magnā bhavasaṅkaṭe ||28 ||",
  "SA08n965:68": "tamaḥ pramādamūlañca avidyā hayapakārikā |",
  "SA08n965:69": "andhakāreṇa ye mūḍhāsteṣāṃ cakṣurna vidyate ||29 ||",
  "SA08n965:70": "pramādaḥ mohātmakaḥ",
  "SA08n965:71": "tejasā hi tathā mūlairagninā na ca kathyate |",
  "SA08n965:72": "mohānāṃ pravarastadvat pramādaḥ parikīrtyate ||30 ||",
  "SA08n965:73": "pramādānalataptena manasā tad viceṣṭate |",
  "SA08n965:74": "muhayante yena te bālāḥ prayānti narakaṃ punaḥ ||31 ||",
  "SA08n965:75": "pramādonmāditaḥ sukhamevānubhavati",
  "SA08n965:76": "pramādonmāditā devāstrividhā ye calātmakāḥ |",
  "SA08n965:77": "viyogaduḥkhaṃ vismṛtya saṃyoge sukhakāṃkṣiṇaḥ ||32 ||",
  "SA08n965:78": "patanāntameva jīvanam",
  "SA08n965:79": "upasthite mahāduḥkhe patanānte hi jīvite |",
  "SA08n965:80": "paścād vahanti virasaṃ patanāntaṃ sukhaṃ calam ||33 ||",
  "SA08n965:81": "saṃyogo viprayogāntaḥ patanāntaḥ sukhaṃ sadā |",
  "SA08n965:82": "jarāntaṃ yauvanaṃ sarva karmāntaḥ sarvadehinām ||34 ||",
  "SA08n965:83": "saṃsāraḥ karmanāṭakasambaddhaḥ",
  "SA08n965:84": "śubhāśubhena baddhā hi karmaṇā sarvadehinaḥ |",
  "SA08n965:85": "naṭavannaṭayantyete gatyāṃ gatyāṃ pṛthak pṛthak ||35 ||",
  "SA08n965:86": "karmanāṭakasambaddhaḥ saṃsāro bhramate sadā |",
  "SA08n965:87": "na tatra viśvaseddhīmānanityā karmaṇāṃ gatiḥ ||36 ||",
  "SA08n965:88": "pramādaḥ paramodoṣaḥ",
  "SA08n965:89": "sarvapāpāni viṣavat pramādaḥ paribarjyatām |",
  "SA08n965:90": "pramādena tu ye muktā (ste)",
  "SA08n965:91": "tīrṇāsti bhavārṇavāt ||37 ||",
  "SA08n965:92": "prapātapatito doṣī kadācidapi jīvati |",
  "SA08n965:93": "na pramādaprapatitaḥ kadāpi sukhavān bhavet ||38 ||",
  "SA08n965:94": "pramādaḥ paramo doṣaḥ kadācit sarvakarmasu |",
  "SA08n965:95": "na rātrau na divā tasya śubhaṃ bhavati karhicit ||39 ||",
  "SA08n965:96": "yat sukhaṃ laukikaṃ kiñcid yacca lokottaraṃ matam |",
  "SA08n965:97": "naśyate tat pramādena tasmāt tat parivarjayet ||40 ||",
  "SA08n965:98": "apramādo'mṛtapadam",
  "SA08n965:99": "apramādo'mṛtapadaṃ pramādo mṛtyunaḥ padam |",
  "SA08n965:100": "apramādena te devāḥ devānāṃ śreṣṭhatāṃ gatāḥ ||41 ||",
  "SA08n965:101": "pramādamūlaḥ saṃsāraḥ apramādaśca (sad) gatiḥ |",
  "SA08n965:102": "tasmād pramādavirataḥ sukhī bhavati sarvadā ||42 ||",
  "SA08n965:103": "duḥkhād vibheti cet pramādaṃ parityajet",
  "SA08n965:104": "icchate yatsukhaṃ nityaṃ yaśca duḥkhād vibheti (vai) |",
  "SA08n965:105": "sa (hi) pramādād viramet pramādo viṣavannṛṇām ||43 ||",
  "SA08n965:106": "pramādanidrāvihatā pramādaviṣamohitāḥ |",
  "SA08n965:107": "prapātaṃ hi prapadyante janāḥ śukla kṛtātmakāḥ ||44 ||",
  "SA08n965:108": "apramādaḥ paraṃ śreyaḥ",
  "SA08n965:109": "apramādaḥ paraṃ śreyo na pramādaḥ kathañcanaḥ |",
  "SA08n965:110": "apramādena sukhinaḥ pramādena (su)duḥkhitāḥ ||45 ||",
  "SA08n965:111": "pramādamūḍhāḥ narakaṃ vrajanti",
  "SA08n965:112": "pramādamūḍhā hi narā bhūyo madyena mohitā |",
  "SA08n965:113": "dhik pramādavimūḍhāste caranti narakaṃ punaḥ ||46 ||",
  "SA08n965:114": "pramādavāgurābaddhā viṣayārṇavasaṃsthitāḥ |",
  "SA08n965:115": "tṛṣṇāviṣayasambaddho devaḥ krīḍatyanekaśaḥ ||47 ||",
  "SA08n965:116": "jātamātrasya devasya tat kṣaṇaṃ kṣīyate sukham |",
  "SA08n965:117": "na vindanti vivaśāḥ pramādāvṛttacetasaḥ ||48 ||",
  "SA08n965:118": "pramādavaśaḥ kāmavaśago'tṛpta eva tiṣṭhati",
  "SA08n965:119": "pramādod bhrāntamanaso nityaṃ viṣayatatparāḥ |",
  "SA08n965:120": "atṛptāḥ kāmabhogeṣu sukhena sukhitā hi ca ||49 ||",
  "SA08n965:121": "kāmānalena sandagdhāḥ vipramādena mohitāḥ |",
  "SA08n965:122": "na vindanti balaṃ sarva vināśāntaṃ hi jīvitam ||50 ||",
  "SA08n965:123": "anekāni sahastrāṇi surāṇāṃ niyutāni ca |",
  "SA08n965:124": "kāmānalena sandagdhāḥ pramādena vimohitāḥ ||51 ||",
  "SA08n965:125": "pramādayutāḥ patanti",
  "SA08n965:126": "hriyate puruṣaḥ sarvaḥ pramādena vimohitaḥ |",
  "SA08n965:127": "sa paścād vyasane prāpte budhyate tasya tatphalam ||52 ||",
  "SA08n965:128": "viṣavat prāṇahṛd dṛṣṭaḥ pramādastattvadarśibhiḥ |",
  "SA08n965:129": "agnivad dahyate nityaṃ śastravacca nikṛntatiḥ ||53 ||",
  "SA08n965:130": "mitravad dṛśyate pūrva paścād bhavati śatruvat |",
  "SA08n965:131": "vahiśaḥ sarvadevānāṃ pramādaḥ sampravartate ||54 ||",
  "SA08n965:132": "devāsuramanuṣyāṇāṃ nāgānāṃ ca viśeṣataḥ |",
  "SA08n965:133": "pramādaḥ kāraṇaṃ dṛṣṭaṃ sarvānnarthān karoti saḥ ||55 ||",
  "SA08n965:134": "yaḥ pramādahato nityaṃ nāsau kalyāṇamarhati |",
  "SA08n965:135": "kalyāṇavarjitaḥ puruṣo narakānupakarṣati ||56 ||",
  "SA08n965:136": "vividhā kṛtayastiryag pramādaparivañcitāḥ |",
  "SA08n965:137": "maithune bhojane caiva yeṣāṃ buddhiḥ sadāratāḥ ||57 ||",
  "SA08n965:138": "yadā sucaritaṃ karma cāntībhūtaṃ divaukasām |",
  "SA08n965:139": "bhaviṣyati tadābhūyaḥ kva yāsyanti pramādinaḥ ||58 ||",
  "SA08n965:140": "pramādavāriṇāṃ duḥṣṭāḥ karmavāyubhirāhatāḥ |",
  "SA08n965:141": "patanti vṛkṣavad devā gatyāṃ gatyāṃ pṛthak pṛthak ||59 ||",
  "SA08n965:142": "surāṇāmapi saṃvegajanitaḥ śoko jāyate",
  "SA08n965:143": "śataśo na hutaścaiva divi jātā divaukasaḥ |",
  "SA08n965:144": "na ca saṃvegajanito hṛdi śokaḥ prajāyate ||60 ||",
  "SA08n965:145": "pramādakaluṣaṃ pītvā mohātpānaṃ divaukasaḥ |",
  "SA08n965:146": "patanti narakaṃ tīvraṃ vahninā parivāritam ||61 ||",
  "SA08n965:147": "sudurlabhasya mānuṣasya janmanaḥ sāphalya-vaiphalye",
  "SA08n965:148": "sulabdhaṃ mānuṣaṃ janma ye labdhvā apramādinaḥ |",
  "SA08n965:149": "kurvanti sukṛtaṃ karma devalokopagāminaḥ ||62 ||",
  "SA08n965:150": "durlabhaṃ mānuṣaṃ karma labdhvāpi ye pramādinaḥ |",
  "SA08n965:151": "te pramādāt paribhrāntāḥ patanti narake narāḥ ||63 ||",
  "SA08n965:152": "mṛtyusamaye pramādī tapatyeva",
  "SA08n965:153": "pramādaratasattvo yaḥ kṛpayā parivartate |",
  "SA08n965:154": "sa paścānmṛtyusamaye tapyate svenacetasā ||64 ||",
  "SA08n965:155": "pramādasya dāhakatvam",
  "SA08n965:156": "na tathā dahyate vahnirna ca śastraṃ vikṛntati |",
  "SA08n965:157": "pañcendriyasamudbhūtaṃ pramādo dahyate tathā ||65 ||",
  "SA08n965:158": "sukharūpaṃ tathā duḥkhaṃ mitrarūpaṃ tathā ripuḥ |",
  "SA08n965:159": "pramādināṃ hi tannityaṃ tasmāttaṃ parivarjayet ||66 ||",
  "SA08n965:160": "pramādatṛṣṇayā miśro rāgastadanuvardhakaḥ |",
  "SA08n965:161": "trayaste ripavaḥ kruṣṭāḥ nāśayanti sukhaṃ nṛṇām ||67 ||",
  "SA08n965:162": "ye pramādaratā nityaṃ na ca dharmaratā budhāḥ |",
  "SA08n965:163": "te mṛtyusamaye prāpte yamadūtaiḥ parākṛtāḥ ||68 ||",
  "SA08n965:164": "viṣavatpramādaṃ matvā tatparityāginaḥdhanyā",
  "SA08n965:165": "pramādaṃ viṣavad ye tu parirakṣanti paṇḍitāḥ |",
  "SA08n965:166": "te mṛtyusamaye prāpte bhavanti sukhabhāginaḥ ||69 ||",
  "SA08n965:167": "pramādaḥ paramo mṛtyurapramādaḥ paraṃ sukham |",
  "SA08n965:168": "tasmāt sukhārthināḥ nityaṃ mā pramāde matiṃ kṛthāḥ ||70 ||",
  "SA08n965:169": "dhātvāyatana sammohaḥ śreyasāṃ vidhna",
  "SA08n965:170": "dhātvāyatanasammohaḥ śreyasāṃ vighnakārakaḥ |",
  "SA08n965:171": "sanyāsaḥ sarvakarmāṇāṃ pramādaḥ sampravartate ||71 ||",
  "SA08n965:172": "doṣayantravilagnāya māyādvārasya dūtakaḥ |",
  "SA08n965:173": "sammohasyāgraṇī pāpaḥ pramādaḥ sampravartate ||72 ||",
  "SA08n965:174": "pramādaratāḥ mṛtyumukhaṃ prati gacchanti",
  "SA08n965:175": "ye pramādaratā bālāste mṛtyorhastamāsthitāḥ |",
  "SA08n965:176": "pramādasevakā ye tu te sarve nidhanaṃgatā ||73 ||",
  "SA08n965:177": "pramādino devā api kṣīṇapuṇyāḥ bhavanti",
  "SA08n965:178": "puṇyakṣayāya devānāṃ pramādena vihiṃsitāḥ |",
  "SA08n965:179": "patanti sukhasaṃmūḍhāstrāṇaṃ teṣāṃ tadā kutaḥ ||74 ||",
  "SA08n965:180": "saddharmācaraṇaṃ bhūtadayaiva",
  "SA08n965:181": "eko dharmastathāśreyaḥ kṛpayā saṃyataḥ pṛthuḥ |",
  "SA08n965:182": "kṣāntiścāpi sadā yuktā dayā bhūteṣu sarvadā ||75 ||",
  "SA08n965:183": "balabhūtā bhavantyete mṛtyukāle mahābhaye |",
  "SA08n965:184": "tasmāt pramādarahitaiḥ sevanīyāḥ prayatnataḥ ||76 ||",
  "SA08n965:185": "vidyāvidhijñasyaiva prāṇinaḥ śāntirjāyate",
  "SA08n965:186": "avidyāvartanaṃ śreyo vidyāyā rakṣaṇaṃ sadā |",
  "SA08n965:187": "vidyāvidhijño yaḥ (satvaḥ)",
  "SA08n965:188": "pramādastasya śāmyati |",
  "SA08n965:189": "puruṣārtho niyato (hyatra)",
  "SA08n965:190": "yat pramādasya varjanam ||77 ||",
  "SA08n965:191": "apramādaratasyaiva puruṣārthasiddhirbhavati",
  "SA08n965:192": "apramādaratasyaiva puruṣārthaḥ satāṃ mataḥ |",
  "SA08n965:193": "pramādo bandhanaṃ prāyo muktistasyāpramādataḥ ||78 ||",
  "SA08n965:194": "pramādasevanād bandhanam",
  "SA08n965:195": "mokṣabandhanayoretallakṣaṇaṃ syāt satāṃ matam",
  "SA08n965:196": "evaṃ matvā sadā devo yaḥ pramādena rakṣati |",
  "SA08n965:197": "sa paścānmṛtyusamaye jñāsyate tasya tatphalam ||79 ||",
  "SA08n965:198": "santoṣa eva nirvāṇasādhanam",
  "SA08n965:199": "yathā yathā hi santoṣaḥ sevyate yatibhiḥ sadā |",
  "SA08n965:200": "tathā tathā hi nirvāṇamanike tasya vartate ||80 ||",
  "SA08n965:201": "virāgaḥ sarvakāmeṣu nirvāṇe ca pravartatām |",
  "SA08n965:202": "nāsau mārasya viṣayaḥ kadācit sampravartate ||81 ||",
  "SA08n965:203": "jñānenaiva duḥkhaprahāṇam",
  "SA08n965:204": "narāṇāṃ paśya manaso nityaṃ vyāpārameva ca |",
  "SA08n965:205": "udyogaśca sadājñānaṃ sa kathaṃ duḥkhameṣyati ||82 ||",
  "SA08n965:206": "kaḥ bandhanamukto bhavati?",
  "SA08n965:207": "atītabhayasampannaḥ pratyutpanne ca buddhimān |",
  "SA08n965:208": "anāgatavidhijño yaḥ sa muktaḥ kleśabandhanāt ||83 ||",
  "SA08n965:209": "apramādarato nityamaviśvāse ca kātaraḥ |",
  "SA08n965:210": "saṃjñānasevī vimalo nirvāṇasyāntike sthitaḥ ||84 ||",
  "SA08n965:211": "mahatsukhaṃ pramādena naśyati",
  "SA08n965:212": "pramādenāpi naśyanti devāḥ prāpyamahatsukham |",
  "SA08n965:213": "kiṃ punaryena vā mūḍhāḥ pramādavaśasevinaḥ ||85 ||",
  "SA08n965:214": "mṛtaḥ sa naro bhavati yaḥ pramādavihāravān |",
  "SA08n965:215": "jīvite ca pramatto'yaṃ satataṃ jñānadhāraṇe ||86 ||",
  "SA08n965:216": "pramādāpramādayorantaram",
  "SA08n965:217": "apramādapramādābhyāmidamantaramiṣyate |",
  "SA08n965:218": "mṛtyuṃ ca varjayed doṣaṃ pramādaṃ duḥkhamūlakam ||87 ||",
  "SA08n965:219": "nityaṃ pramuditā devāḥ nityaṃ pramuditā vayam |",
  "SA08n965:220": "pakṣiṇāṃ ca surāṇāṃ ca viśeṣo nopalabhyate ||88 ||",
  "SA08n965:221": "na dharmācaraṇaṃ dṛṣṭaṃ mokṣacaryā na yātyasau |",
  "SA08n965:222": "tathaiva yadi devānāṃ te gatāḥ pakṣibhiḥ samā ||89 ||",
  "SA08n965:223": "ye pramādavinirmuktā ye ca dharmaratāḥ sadā |",
  "SA08n965:224": "te devāḥ satpathā loke na pramādavihāriṇaḥ ||90 ||",
  "SA08n965:225": "yadi krīḍāratā devāḥ pramādacaritāḥ sadā |",
  "SA08n965:226": "devānāṃ ca khagānāṃ ca viśeṣo nopalabhyate ||91 ||",
  "SA08n965:227": "dharmapatitaḥ jātyā na śobhate",
  "SA08n965:228": "karmaṇāṃ tu viśeṣeṇa jātirdharmairviśiṣyate |",
  "SA08n965:229": "na dharmapatitaḥ kaścid jātyā bhavati śobhanaḥ ||92 ||",
  "SA08n965:230": "yena nindanti saṃsāramimaṃ sarvakṣayātmakam |",
  "SA08n965:231": "te surāpisamā nityaṃ pakṣibhirmūḍhabuddhibhiḥ ||93 ||",
  "SA08n965:232": "yeṣāmevasthitā buddhiramatā dharmagocare |",
  "SA08n965:233": "te devāḥ sammattā loke na pramādavicāriṇaḥ ||94 ||",
  "SA08n965:234": "ye janmahetuprabhavaṃ duḥkhaṃ budhyanti śobhanam |",
  "SA08n965:235": "te devā na tu ye saktāḥ kāmeṣu hitakāriṣu ||95 ||",
  "SA08n965:236": "viyujyamānā bahuśo bhṛtyasvajanabāndhavaiḥ |",
  "SA08n965:237": "ye nodvijanti saṃsāre te devāḥ pakṣibhiḥ samāḥ ||96 ||",
  "SA08n965:238": "madyapānādhikaḥ pramādaḥ",
  "SA08n965:239": "madyapānādhiko dṛṣṭaḥ pramādastattvadarśibhiḥ |",
  "SA08n965:240": "jīryate madyapānaṃ hi pramādo naiva jīryate ||97 ||",
  "SA08n965:241": "pramādamatto gatipañcake bhramate",
  "SA08n965:242": "pramādopahatoloko bhramate gatipañcake |",
  "SA08n965:243": "tasmāt pramādamatto hi sarvopāyairviśiṣyate ||98 ||",
  "SA08n965:244": "pramādaḥ madyādapi hīnataraḥ",
  "SA08n965:245": "ekāhaṃ paramaṃ madyaṃ pramādayati dehinaḥ |",
  "SA08n965:246": "pramādaḥ kalpakoṭibhirbhramato'pi na jīryate ||99 ||",
  "SA08n965:247": "ye pramādairvirahitāste gatāḥ padamavyayam |",
  "SA08n965:248": "ye tu pramādavaśagāste bhavanti khagā narāḥ ||100 ||",
  "SA08n965:249": "hitārthinā manuṣyeṇa pramādovarjya eva hi |",
  "SA08n965:250": "yasmāt pramādavaśagāḥ kleśā buddhena deśitāḥ ||101 ||",
  "SA08n965:251": "devānāṃ kṛte'pi pramādo heya eva",
  "SA08n965:252": "khagā yadi pramādena kurvanti laghucetasaḥ |",
  "SA08n965:253": "kasmāddevāḥ pramādaṃ(taṃ )",
  "SA08n965:254": "na jahaṃti viśeṣataḥ ||102 ||",
  "SA08n965:255": "yastu dūrāt pramādena bhayaṃ nāvaiti durmatiḥ |",
  "SA08n965:256": "so'vaśyaṃ vyasane prāpte paścāttāpena dahyate ||103 ||",
  "SA08n965:257": "patanaṃ devalokāt te dānai rakṣanti dāruṇam |",
  "SA08n965:258": "tad vicintya pramādaste na saṃsevyaḥ kathañcana ||104 ||",
  "SA08n965:259": "ye pramādaratā nityaṃ na te saukhyasya bhāginaḥ |",
  "SA08n965:260": "pramādo duḥkhamūlaśca mūlamekaṃ sudāruṇam ||105 ||",
  "SA08n965:261": "padmakoṭisahastrāṇi niyutānyarbudāni ca |",
  "SA08n965:262": "asaṃkhyāni ca devānāṃ pramādena vitanvitāḥ ||106 ||",
  "SA08n965:263": "apramādaḥ paraṃ mitraṃ pramādaśca śatruḥ",
  "SA08n965:264": "apramādaḥ paraṃ(mitraṃ)",
  "SA08n965:265": "nityaṃ hitakaraṃ nṛṇām |",
  "SA08n965:266": "pramādastu paraṃ śatrustasyanmitraparo bhavet ||107 ||",
  "SA08n965:267": "śubhasyāntakaro hayeṣa viṣavad dāruṇaṃ param |",
  "SA08n965:268": "durgatīnāṃ paraṃ mārgaḥ pramāda iti kathyate ||108 ||",
  "SA08n965:269": "pramādena pramattā ye viṣayaiścāpi rañjitāḥ |",
  "SA08n965:270": "narāste mūḍhamanaso nityaṃ duḥkhasya bhoginaḥ ||109 ||",
  "SA08n965:271": "jñānaśūnyāḥ bhayaduḥkhamavigaṇya paśubhiḥ samāḥ bhavanti",
  "SA08n965:272": "yeṣāṃ bhayaṃ na duḥkhaṃ ( ca)",
  "SA08n965:273": "na ca jñānāvalokanam |",
  "SA08n965:274": "paśubhiste samāviṣṭā na purā sukhakāṃkṣiṇaḥ ||110 ||",
  "SA08n965:275": "āhāramaithunaratiḥ paśūnāṃ hṛdi vartate |",
  "SA08n965:276": "sā ratiryadi devānāṃ te gatāḥ paśubhiḥ samāḥ ||111 ||",
  "SA08n965:277": "pramādaḥ mṛtyoḥ paryāya eva",
  "SA08n965:278": "krīḍantyatiśayaṃ hyete mṛtyorgamye puraḥsthitā |",
  "SA08n965:279": "samprāpte mṛtyusamaye phalaṃ dāsyanti (dāruṇam ) ||112 ||",
  "SA08n965:280": "viṣavat pariheyo('yaṃ)",
  "SA08n965:281": "sarvairapi (suduḥsahaḥ) |",
  "SA08n965:282": "mṛtyoḥ paryāyanāmaiṣa pramādo hṛdi dehinām ||113 ||",
  "SA08n965:283": "pramādena hatān pūrvaṃ paścānmṛtyuḥ pramardati |",
  "SA08n965:284": "dharmajīvitasaukhyānāṃ tamekāṃśaṃ prakathyate ||114 ||",
  "SA08n965:285": "apramāda eva svargamārgaḥ",
  "SA08n965:286": "apramāda iti khyātaḥ svargamārga pradeśakaḥ |",
  "SA08n965:287": "arthānathau samāvetau paścānmokṣastathaiva (ca) ||115 ||",
  "SA08n965:288": "apramādaḥ guṇaḥ pramāda eva doṣaḥ",
  "SA08n965:289": "apramādaḥ pramādaśca guṇadoṣasamāvibhau |",
  "SA08n965:290": "tatraiva mūḍhamanaso vijānanti ca dehinaḥ |116 ||",
  "SA08n965:291": "śatruṇā saha rakṣanti jñāne pariharanti ca |",
  "SA08n965:292": "pramādaviṣavṛkṣasya śākhāstistraḥ pratiṣṭhitāḥ ||117 ||",
  "SA08n965:293": "jarā vyādhiśca mṛtyuñca nityaṃ tasyoparisthitāḥ |",
  "SA08n965:294": "jarādayo na bādhyante puruṣaṃ satkriyānvitam ||118 ||",
  "SA08n965:295": "apramādī sadā bhayanirmuktaḥ san sukhītiṣṭhati",
  "SA08n965:296": "saṃsāre tiṣṭhate dhīmānapramādarataḥ sadā |",
  "SA08n965:297": "nikṛntanti sadā doṣā na pramādaṃ pariṣvajet ||119 ||",
  "SA08n965:298": "sadā bhayavinirmuktaḥ sukhaṃ prāpnotyanuttamam |",
  "SA08n965:299": "(a) pramādācca yat saukhyaṃ śāśvataṃ sa bhayaṃ hi tat ||120 ||",
  "SA08n965:300": "yattu tasmād vinirmuktaṃ tat saukhyaṃ dhruvamacyutam |",
  "SA08n965:301": "śataśo manujā (hayatra)",
  "SA08n965:302": "pramādena vimohitāḥ ||121 ||",
  "SA08n965:303": "tathāpi nāma vaśagāste pramāde pratiṣṭhitāḥ |",
  "SA08n965:304": "catvāro hi viparyāsāḥ pramādasyoparisthitāḥ ||122 ||",
  "SA08n965:305": "pramādavirahāttepi naśyanti lokaśatravaḥ |",
  "SA08n965:306": "yadanekavikalpo'yamanekabhayasaṅkaṭaḥ ||123 ||",
  "SA08n965:307": "pramādarahitāḥ devāḥ santo'cyutaṃ sukhamaśnute",
  "SA08n965:308": "saṃsāro bhramate duḥkhe tat pramādasya ceṣṭitam |",
  "SA08n965:309": "ekaḥ pramādavirahāt prāpyate sukhamacyutam ||124 ||",
  "SA08n965:310": "pramādena vinaśyanti sarvadharmā hatāstravāḥ |",
  "SA08n965:311": "devānāṃ ca pramādo'yamuparyupari vartate ||125 ||",
  "SA08n965:312": "kathaṃ pramādasammūḍhāḥ devā yāsyanti nirvṛtim |",
  "SA08n965:313": "tade(ta)t saumyamanasā cintayitvā vikalpayet ||126 ||",
  "SA08n965:314": "tathā me hita māstheyaṃ yathā yat syāt (sukhāvaham ) |",
  "SA08n965:315": "ye devā yacca tatsaukhyaṃ paśyan yadapikiñcana ||127 ||",
  "SA08n965:316": "saṃskṛtasyaiva dhruvapadaprāptirbhavati",
  "SA08n965:317": "tat sarva (hi)",
  "SA08n965:318": "dhruvaṃ gatvā saṃskṛtasyaiṣa sambhavaḥ |",
  "SA08n965:319": "avaśyaṃ te vinaśyanti ye bhāvāḥ saṃskṛtāścalāḥ ||128 ||",
  "SA08n965:320": "pramādavaśād devā api duḥkhabhāginaḥ bhavanti",
  "SA08n965:321": "pramādaniratā (devā)",
  "SA08n965:322": "nityaṃ duḥkhasya bhāginaḥ |",
  "SA08n965:323": "pramādāpahatajano yasteṣāṃ kurute matiḥ ||129 ||",
  "SA08n965:324": "saṃviyoge samutpanne duḥkhena paritapyate |",
  "SA08n965:325": "viṣayeṣu sakāmeṣu tṛṣṇāvanagateṣu ca ||130 ||",
  "SA08n965:326": "tena te vañcitā devāḥ pramādavaśavartinaḥ |",
  "SA08n965:327": "mūlametadanarthānāṃ yatpramādānusevanam ||131 ||",
  "SA08n965:328": "pramādavarjanaṃ kṣemakaram",
  "SA08n965:329": "tasyaitad varjanaṃ dhanyaṃ sarvakṣemakaraṃ mahat |",
  "SA08n965:330": "satvā naivāpannasukhā duḥkhaiścāpi samanvitāḥ ||132 ||",
  "SA08n965:331": "tathā buddhiranuṣṭheyā yathā matsyā jalānugāḥ |",
  "SA08n965:332": "svarge pramādavaśagā strīvidheyāśca te surāḥ ||133 ||",
  "SA08n965:333": "pramādino duḥkhabhāgino bhavanti",
  "SA08n965:334": "te strīvahnivinirdagdhā nityaṃ duḥkhasya bhāginaḥ |",
  "SA08n965:335": "tasmāt prayatnaśo devairaṅganā parivarjanam ||134 ||",
  "SA08n965:336": "karttavyaṃ kāmalolasya manasā dhṛtivardhanam |",
  "SA08n965:337": "kāryākāryevimūḍhasya dharmādharme tathaiva ca ||135 ||",
  "SA08n965:338": "puruṣasyātmabhaṅgasya nirvāṇaṃ dūrameva tat |",
  "SA08n965:339": "gurutābhāvatattvajño nipuṇo dharmagocaraḥ ||136 ||",
  "SA08n965:340": "dharmiṇa eva sukhamāpnuvanti",
  "SA08n965:341": "dharmākāṃkṣī phalākāṃkṣī tādṛśaṃ labhate sukham |",
  "SA08n965:342": "nidhautamaghakalmāṣāḥ nityaṃ dharmānuvartinaḥ ||137 ||",
  "SA08n965:343": "pramādavimohitā eva duḥkhamāpnuvanti",
  "SA08n965:344": "sukhinaste sadā dṛṣṭā na pramādavihāriṇaḥ |",
  "SA08n965:345": "pramādāpahataḥ pūrva pramādena vimohitaḥ ||138 ||",
  "SA08n965:346": "madyena devo'pi pramādameti",
  "SA08n965:347": "devo vā puruṣaścāpi na sukhasyāntike hi saḥ |",
  "SA08n965:348": "mṛtaḥ sa puruṣo nityaṃ yo madyena pramādyati ||139 ||",
  "SA08n965:349": "madyadoṣādhṛtāḥ sarve bhavanti narake narāḥ |",
  "SA08n965:350": "asaṃsargacaro doṣo madyamityabhidhīyate ||140 ||",
  "SA08n965:351": "madyena mohitā nityaṃ devāḥ narakagāminaḥ |",
  "SA08n965:352": "asambhūteṣu rakṣante na sambhūte kathañcanaḥ ||141 ||",
  "SA08n965:353": "madātsvākāramalinā devāḥ kāmairvimohitāḥ |",
  "SA08n965:354": "kāmena mohitā devā madyenāpi tathaiva ca ||142 ||",
  "SA08n965:355": "pramādī tattvaṃ na paśyati",
  "SA08n965:356": "na tattvamatra paśyanti jātyandhā iva satpatham |",
  "SA08n965:357": "pramādākulitaṃ cittaṃ na tattvamanupaśyati ||143 ||",
  "SA08n965:358": "pramādaścāgnivattasmāt parivarjyaḥ samantataḥ |",
  "SA08n965:359": "pramādena vinaśyanti kuśalā dharmayonayaḥ ||144 ||",
  "SA08n965:360": "pramādaviṣasevanaṃ nāśāyaiva jāyate",
  "SA08n965:361": "mārga ca viṣasaṃspṛṣṭaṃ sarvathā naiva paśyati |",
  "SA08n965:362": "daśadharmā vinaśyanti pramādaviṣasevinām ||145 ||",
  "SA08n965:363": "dhyānāni caiva catvāri praṇaśyanti pramādinaḥ |",
  "SA08n965:364": "apramādaṃ praśaṃsanti buddhāḥ kāmavivarjitāḥ ||146 ||",
  "SA08n965:365": "apramattā jarāmuktā bhavanti",
  "SA08n965:366": "pramādañca jugupsanti jarāmaraṇapañjaram |",
  "SA08n965:367": "apramattā jarāmuktā pramattā duḥkhabhoginaḥ ||147 ||",
  "SA08n965:368": "pramāda eva bandhanam |",
  "SA08n965:369": "pramādo bandhanaṃ hayetad duḥkhitaṃ mandabuddhinām |",
  "SA08n965:370": "apramādena kuśalā devānāṃ samitiṅgatāḥ ||148 ||",
  "SA08n965:371": "tasmāt te patitā bhūyo ye pramādānusevinaḥ |",
  "SA08n965:372": "pramattapuruṣaḥ sarva saṃsārānnaiva mucyate ||149 ||",
  "SA08n965:373": "pramādapāśapāśena yena baddhā hi dehinaḥ |",
  "SA08n965:374": "akārya kāryasadṛśaṃ kārya kurvanti sarvadā ||150 ||",
  "SA08n965:375": "apramādinaḥ kalyāṇaparamparāmāpnuvanti",
  "SA08n965:376": "apramādānnaraḥ sarva viparītaṃ (hi) paśyati |",
  "SA08n965:377": "na laukikeṣu kāryeṣu kuto na śraiyaseṣu ca ||151 ||",
  "SA08n965:378": "pramādaṃ na praśaṃsanti paṇḍitā buddhipāragāḥ |",
  "SA08n965:379": "yathā śubhaṃ parikṣīṇaṃ bhaviṣyati divaukasām ||152 ||",
  "SA08n965:380": "pramādaphalaṃ hānikaram",
  "SA08n965:381": "tadā pramādasya phalaṃ jñāsyanti kaṭukaṃ hi tat |",
  "SA08n965:382": "kāmasaṃsaktamanasāṃ tasyānte sukhasevinām ||153 ||",
  "SA08n965:383": "bhaviṣyati sukhaṃ tasmād vinipātodayo mahān |",
  "SA08n965:384": "viṣayābhimukhepsūnāṃ nityamāśāgatātmanām ||154 ||",
  "SA08n965:385": "strīdarśanasumattānāṃ vinipāto bhaviṣyati |",
  "SA08n965:386": "(nityaṃ kāmān)",
  "SA08n965:387": "niṣevante pramādarāgasevinaḥ ||155 ||",
  "SA08n965:388": "tāḥ sarvā mṛtyusamaye parityakṣyanti yoṣitaḥ |",
  "SA08n965:389": "cyavamānaṃ suraṃ sarve na kaścidanugacchati ||156 ||",
  "SA08n965:390": "mokṣābhilāṣiṇaḥ duṣkṛtaṃ tyajanti",
  "SA08n965:391": "karmaṇā pṛṣṭhataḥ sarva gacchantamanuyāti ca |",
  "SA08n965:392": "yuktaṃ ca (hi)",
  "SA08n965:393": "sadā sevyaṃ varjanīyaṃ ca duṣkṛtam ||157 ||",
  "SA08n965:394": "pramādaṃ ca madaṃ jahayāt pramāda (vi)",
  "SA08n965:395": "rato bhavet |",
  "SA08n965:396": "pramādo bhavamūlo'yaṃ pramādastu na śāntaye ||158 ||",
  "SA08n965:397": "pramādāpramādau vicintya dhīraḥ sukhamedhate",
  "SA08n965:398": "apramādapramādābhyāmidamuktaṃ svalakṣaṇam |",
  "SA08n965:399": "tad vicintya sadā dhīraḥ sukhaṃ sucaritaṃ caret ||159 ||",
  "SA08n965:400": "dharmacārī kadāpi duḥkhaṃ nāpnoti",
  "SA08n965:401": "na dharmacārī puruṣaḥ kadācid duḥkhamṛcchaiti |",
  "SA08n965:402": "saṃsarantyatha saṃsāre prāṇinaḥ svena karmaṇā ||160 ||",
  "SA08n965:403": "pramādo vinipātāya",
  "SA08n965:404": "kimarthamihaloko'yaṃ pramādena vihanyate |",
  "SA08n965:405": "pramādaḥ śreyasāṃ nāśaḥ pramādo bandhanaṃ param ||161 ||",
  "SA08n965:406": "pramādo vinipātāya pramādo narakāya ca |",
  "SA08n965:407": "duḥkhasya heturevaikaḥ pramādaḥ parikīrtitaḥ ||162 ||",
  "SA08n965:408": "apramādarato nirvāṇamadhigacchati",
  "SA08n965:409": "tasmāt sukhārthī puruṣaḥ pramādaṃ parivarjayet |",
  "SA08n965:410": "yaiḥ pramādaḥ parityaktaḥ prāptaṃ taiḥ padamacyutam ||163 ||",
  "SA08n965:411": "apramādarato yo hi nirvāṇasyaiva so'ntike |",
  "SA08n965:412": "apramādapadaṃ hayetannirvāṇasyāgrataḥ padam ||164 ||",
  "SA08n965:413": "pramattaḥ sadaiva duḥkhito bhavati",
  "SA08n965:414": "pramādo vinipātāya hetureṣaḥ prakīrtitaḥ |",
  "SA08n965:415": "pramattaḥ puruṣaḥ sarvaḥ sonmāda iva lakṣyate ||165 ||",
  "SA08n965:416": "laghutvaṃ yāti loke'smin pratyavāyeṣu pacyate |",
  "SA08n965:417": "pramattaḥ puruṣaḥ śakto viparīteṣu vartate ||166 ||",
  "SA08n965:418": "hetau karmavipāke ca mṛtyūtpattau tathaiva ca |",
  "SA08n965:419": "pramādāgniśca yaṃ tīkṣṇo narakānupakarṣati |",
  "SA08n965:420": "tasmānnarakamokṣārtha pramādaṃ vinivarjayet ||167 ||",
  "SA08n965:421": "ye pramādaṃ vinirjitya nityaṃ jñānaratā narāḥ |",
  "SA08n965:422": "te kleśabandhanaṃ chitvā padaṃ yātāḥ sukhodayam ||168 ||",
  "SA08n965:423": "karmasūtrairnibaddhāśca cittadolāṃ samāśritāḥ |",
  "SA08n965:424": "bhramanti vibhave sattvā mā pramādeṣu rakṣathaḥ ||169 ||",
  "SA08n965:425": "sukhī bhavati duḥkhī vai duḥkhitaścāpi sukhitaḥ |",
  "SA08n965:426": "bhartāpi tṛpto bhavati mā pramādeṣu rakṣathaḥ ||170 ||",
  "SA08n965:427": "mātā pitā vā bhavati bhāryā mātṛtvameva ca |",
  "SA08n965:428": "parivarto mahāneṣu mā pramādeṣu rakṣathaḥ ||171 ||",
  "SA08n965:429": "pramādājjāyate rāgo rāgād dveṣaḥ prapadyate |",
  "SA08n965:430": "sa doṣapathamāpanno narakānupadhāvati ||172 ||",
  "SA08n965:431": "prajñāruḍhaḥ pramādaśūnyaḥ san śivaṃ panthānamāpnoti",
  "SA08n965:432": "prajñā-prāsādamāroha yogakṣemamanuttamam |",
  "SA08n965:433": "eṣa panthāḥ śivaḥ śreṣṭho yaḥ pramādavivarjitaḥ |",
  "SA08n965:434": "tena mārgeṇa satataṃ nirvāṇaṃ yānti paṇḍitāḥ ||173 ||",
  "SA08n965:435": "virodho mārgasampattau cittasantānadūṣakaḥ |",
  "SA08n965:436": "āchettā dharmasetūnāṃ pramādaḥ parikīrtitaḥ ||174 ||",
  "SA08n965:437": "pramādopahatāḥ nāśaṃ yānti",
  "SA08n965:438": "smṛti sandūṣakaṃ dṛṣṭaṃ mokṣāya vṛttināśakaḥ |",
  "SA08n965:439": "durgatīnāṃ paraṃ netā pramādaḥ sampravartate ||175 ||",
  "SA08n965:440": "aneka puruṣaḥ kṣipto nātmano vindate hitam |",
  "SA08n965:441": "nāvācyaṃ na ca kāryāṇāṃ vindate'mṛtakopamaḥ ||176 ||",
  "SA08n965:442": "ta ete paśubhistulyā devavigrahadhāriṇaḥ |",
  "SA08n965:443": "pramādopahatā mūḍhā nṛtyanti ca hasanti ca ||177 ||",
  "SA08n965:444": "utpannāvicyutāḥ mārgāt kṣāntiṃ ye nāśayanti ca |",
  "SA08n965:445": "nṛbhavārṇavabhūtā ye te pramādānudhāvinaḥ ||178 ||",
  "SA08n965:446": "janakaḥ sarvadoṣāṇāṃ bandhanaṃ pāpakarmaṇām |",
  "SA08n965:447": "pramoṣaḥ sarvadharmāṇāṃ pramādāriḥ pravartate ||179 ||",
  "SA08n965:448": "sarveṣāṃ śubhakarmāṇāṃ pramādaḥ śatrureva",
  "SA08n965:449": "nādhyātmikāni karmāṇi na bāhayāni kathañcana |",
  "SA08n965:450": "pramādopahato janturjānīte naṣṭamāsanaḥ ||180 ||",
  "SA08n965:451": "krīḍāyāṃ vyagramanaso nṛtyagāndharvalālasāḥ |",
  "SA08n965:452": "atṛṣṇārviṣayairdivyairnakṣyanti vibudhālayāḥ ||181 ||",
  "SA08n965:453": "bhayasthāne hasantyete pramādena vimohitāḥ |",
  "SA08n965:454": "mārgāmārga na vindanti jātyandhena surāḥ samāḥ ||182 ||",
  "SA08n965:455": "kāmadhātāveva pramattāḥ bhramanti",
  "SA08n965:456": "kāmadhātau bhramanyete cakravadgati pañcake |",
  "SA08n965:457": "dhyānebhyo yaddhi patanaṃ tat pramādasya ceṣṭitam ||183 ||",
  "SA08n965:458": "pramādaceṣṭitaṃ karmapatanāya jāyate",
  "SA08n965:459": "ārūpyebhyaśca yatsthānaṃ caturthaṃ prāpyalaukikāt |",
  "SA08n965:460": "bhramanti bhramadolāyāṃ tat pramādasya ceṣṭitam || 184 ||",
  "SA08n965:461": "pramādabandhanairbaddhaṃ tṛṣṇāpāśaiśca yantritam |",
  "SA08n965:462": "traidhātukamidaṃ kṛtsnaṃ na ca buddhayantya cetasaḥ ||185 ||",
  "SA08n965:463": "yat prayānti dharmasthānaṃ tṛṣṇābhayadarśitāḥ |",
  "SA08n965:464": "na bhūyaḥ khedamāyāti tat pramādasya ceṣṭitam ||186 ||",
  "SA08n965:465": "pramādavaśāt duḥkhamevāpnoti janaḥ",
  "SA08n965:466": "priyaviśleṣajaṃ nṛṇāṃ yadduḥkhaṃ hṛdi jāyate |",
  "SA08n965:467": "sevanād yat pramādasya kathayanti tathāgatā ||187 ||",
  "SA08n965:468": "anarthā hi trayo loke yairidaṃ naśyate jagat |",
  "SA08n965:469": "vyādhirjarā ca mṛtyuśca pramādālasya sambhavāḥ ||188 ||",
  "SA08n965:470": "prarohanti yathā bhūmau savauṣadhitṛṇādayaḥ |",
  "SA08n965:471": "tathā pramādināṃ kleṣāḥ pravartante pṛthagvidhāḥ ||189 ||",
  "SA08n965:472": "pramādasya viṣāṅkuraḥ",
  "SA08n965:473": "strīśleṣo madyapānaṃ ca krīḍā ca viṣayaiḥ saha |",
  "SA08n965:474": "cāpalyamayakausīdyaṃ pramādasya viṣāṅkuraḥ ||190 ||",
  "SA08n965:475": "pramādāpramādayorlakṣaṇam",
  "SA08n965:476": "pramādaḥ paramaṃ duḥkhapramādaḥ paraṃ sukham |",
  "SA08n965:477": "samāsāllakṣaṇaṃ proktamapramādapramādayoḥ ||191 ||",
  "SA08n965:478": "ataḥ pramādo na sevyaḥ",
  "SA08n965:479": "tasmāt pramādo na nareṇa sevyaḥ,",
  "SA08n965:480": "sa durgatīnāṃ prathamāgrameva |",
  "SA08n965:481": "vihāya taṃ duḥkhasahastrayoniṃ,",
  "SA08n965:482": "prayānti buddhā bhavapāragrayam ||192 ||",
  "SA08n965:483": " ||iti apramādavargaḥ ṣaṣṭhaḥ ||"
}