{
  "S06n580:0": "24 abhimānaparivartaścaturviṃśatitamaḥ |",
  "S06n580:1": "atha khalu bhagavān punarapyāyuṣmantamānandamāmantrayate sma-yasmin khalu punarānanda samaye bodhisattvo mahāsattvaḥ prajñāpāramitāyāṃ śikṣate,",
  "S06n580:2": "prajñāpāramitāyāṃ yogamāpadyate,",
  "S06n580:3": "prajñāpāramitāṃ bhāvayati,",
  "S06n580:4": "tasmin ānanda samaye ye trisāhasramahāsāhasre lokadhātau mārāḥ pāpīyāṃsaḥ,",
  "S06n580:5": "te sarve saṃśayitā bhavanti-kimayaṃ bodhisattvo mahāsattvo'ntarā bhūtakoṭiṃ sākṣātkariṣyati śrāvakabhūmau vā pratyekabuddhabhūmau vā,",
  "S06n580:6": "utāho anuttarāṃ samyaksaṃbodhimabhisaṃbhotsyate iti |",
  "S06n580:7": "punaraparamānanda tasmin samaye mārāḥ pāpīyāṃsaḥ śokaśalyaviddhā bhavanti yasmin samaye bodhisattvo mahāsattvaḥ prajñāpāramitāvihāreṇa viharati |",
  "S06n580:8": "punaraparamānanda yasmin samaye bodhisattvo mahāsattvaḥ prajñāpāramitāyāṃ carati,",
  "S06n580:9": "prajñāpāramitāyāṃ yogamāpadyate,",
  "S06n580:10": "prajñāpāramitāṃ bhāvayati,",
  "S06n580:11": "tasmin samaye mārāḥ pāpīyāṃso bodhisattvasya mahāsattvasya viheṭhāmupasaṃharanti,",
  "S06n580:12": "bhayaṃ saṃjanayanti,",
  "S06n580:13": "ulkāpātān diśi diśyutsṛjanti,",
  "S06n580:14": "digdāhānupadarśayanti-apyeva nāma ayaṃ bodhisattvo mahāsattvo'valīyeta vā romaharṣo vā asya bhavet,",
  "S06n580:15": "yenāsyaikacittotpādo'pi kṣīyeta anuttarāyāṃ samyaksaṃbodheriti |",
  "S06n580:16": "tatra ānanda na sarvasya bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,",
  "S06n580:17": "api tu kasyacidupasaṃkrāmati,",
  "S06n580:18": "kasyacinnopasaṃkrāmati ||",
  "S06n580:19": "ānanda āha-kiyadrūpasya bhagavan bodhisattvasya mahāsattvasya upasaṃkrāmati māraḥ pāpīyān viheṭhanābhiprāyaḥ?",
  "S06n580:20": "bhagavānāha-yena ānanda bodhisattvena mahāsattvena pūrvāntataḥ prajñāpāramitāyāṃ bhāṣyamāṇāyāmadhimukticittaṃ notpāditaṃ bhavati,",
  "S06n580:21": "asya ānanda bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,",
  "S06n580:22": "avatāraṃ cāsya labhate ||",
  "S06n580:23": "punaraparamānanda yo bodhisattvo mahāsattvo gambhīrāyāṃ prajñāpāramitāyāṃ bhāṣyamāṇāyāṃ saṃśayaprāpto bhavati,",
  "S06n580:24": "vimatimutpādayati-syādveyaṃ prajñāpāramitā,",
  "S06n580:25": "evaṃ na vā syāditi,",
  "S06n580:26": "asyāpyānanda bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,",
  "S06n580:27": "avatāraṃ cāsya labhate ||",
  "S06n580:28": "punaraparamānanda yo bodhisattvo mahāsattvaḥ kalyāṇamitravirahito bhavati,",
  "S06n580:29": "pāpamitraparigṛhītaśca bhavati,",
  "S06n580:30": "sa gambhīrāṇi gambhīrāṇi sthānāni prajñāpāramitāyāṃ bhāṣyamāṇāyāṃ na śṛṇoti,",
  "S06n580:31": "aśṛṇvanna jānāti,",
  "S06n580:32": "ajānanna paripṛcchati-kathaṃ prajñāpāramitā bhāvayitavyeti,",
  "S06n580:33": "asyāpyānanda bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,",
  "S06n580:34": "avatāraṃ cāsya labhate ||",
  "S06n580:35": "punaraparamānanda yo bodhisattvo mahāsattvo'saddharmaparigrāhakamālīno bhavati-eṣa mama sahāyakaḥ,",
  "S06n580:36": "sarvārtheṣu māṃ na parityajati,",
  "S06n580:37": "bahavo'pi bodhisattvā mahāsattvā mamānye'pi sahāyakāḥ santi |",
  "S06n580:38": "na ca punaste mamābhiprāyaṃ paripūrayanti |",
  "S06n580:39": "ayaṃ tu mayā pratirūpaḥ sahāyo labdhaḥ |",
  "S06n580:40": "ayaṃ mamābhiprāyaṃ paripūrayiṣyati |",
  "S06n580:41": "asyāpyānanda bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,",
  "S06n580:42": "avatāraṃ cāsya labhate ||",
  "S06n580:43": "punaraparamānanda yo bodhisattvo mahāsattvo'syāṃ gambhīrāyāṃ prajñāpāramitāyāṃ bhāṣyamāṇāyāmanyaṃ bodhisattvamevaṃ vadet-gambhīrā bateyaṃ prajñāpāramitā |",
  "S06n580:44": "kiṃ tavainayā śrutayā?",
  "S06n580:45": "na hyevamatra yujyamānamanyeṣu sūtrānteṣu yathā tathāgatena bhāṣitam |",
  "S06n580:46": "ahamapyasyāmagādhamāsvādaṃ na labhe |",
  "S06n580:47": "kiṃ tavainayā śrutayā likhitayā veti?",
  "S06n580:48": "evamanyānapi bodhisattvān mahāsattvān vivecayate |",
  "S06n580:49": "asyāpyānanda bodhisattvasya mahāsattvasya māraḥ pāpīyānupasaṃkrāmati viheṭhanābhiprāyaḥ,",
  "S06n580:50": "avatāraṃ cāsya labhate ||",
  "S06n580:51": "punaraparamānanda yasmin samaye bodhisattvo mahāsattvo'nyān bodhisattvānavamanyate-ahaṃ vivekavihāreṇa viharāmi,",
  "S06n580:52": "nānye vivekavihāreṇa viharanti,",
  "S06n580:53": "nānyeṣāṃ vivekavihārāḥ saṃvidyante iti |",
  "S06n580:54": "tasminnānanda samaye māraḥ pāpīyāṃstuṣṭa udagra āttamanāḥ pramuditaḥ prītisaumanasyajāto bhavati,",
  "S06n580:55": "saṃharṣajāto harṣitacittaḥ prītiprāmodyajāto bhavati |",
  "S06n580:56": "tatkasya hetoḥ?",
  "S06n580:57": "dūrīkarotyeṣo'nuttarāṃ samyaksaṃbodhimiti ||",
  "S06n580:58": "punaraparamānanda yasmin samaye bodhisattvasya mahāsattvasya nāmagrahaṇaṃ vā gotragrahaṇaṃ vā dhutaguṇaparikīrtanaṃ vā bhavati,",
  "S06n580:59": "evaṃ sa tāvanmātrakeṇa tato'nyān bodhisattvān mahāsattvān peśalān kalyāṇadharmaṇo'vamanyate |",
  "S06n580:60": "te ca tasya guṇā na saṃvidyante,",
  "S06n580:61": "ye'vinivartanīyānāṃ bodhisattvānāṃ mahāsattvānāṃ prajñāpāramitāyāṃ caratāṃ guṇāḥ,",
  "S06n580:62": "te ākārāstāni liṅgāni tāni nimittāni tasya na saṃvidyante |",
  "S06n580:63": "so'saṃvidyamāneṣvavinivartanīyaguṇeṣu kleśamutpādayati,",
  "S06n580:64": "yaduta ātmānamutkrośayati,",
  "S06n580:65": "parān paṃsayati-na khalvete teṣu dharmeṣu saṃdṛśyante,",
  "S06n580:66": "yatrāhaṃ saṃdṛśya iti |",
  "S06n580:67": "tatra mārāṇāṃ pāpīyasāmevaṃ bhavati- na śūnyāni mārabhavanāni bhaviṣyanti,",
  "S06n580:68": "utsadāni bhaviṣyanti |",
  "S06n580:69": "mahānirayāstiryañcaḥ pretaviṣayā āsurāśca kāyā utsadā bhaviṣyantīti |",
  "S06n580:70": "tathā ca māraḥ pāpīyānadhiṣṭhāsyati,",
  "S06n580:71": "yathā te bodhisattvā mahāsattvā evaṃ pravṛttā adhyākrāntā lābhasatkāreṇa bhaviṣyanti,",
  "S06n580:72": "ādeyavacanāśca bhaviṣyanti |",
  "S06n580:73": "te tayā ādeyavacanatayā bahujanaṃ grāhayiṣyanti |",
  "S06n580:74": "teṣāṃ ca sa mahājanaḥ śrotavyaṃ śraddhātavyaṃ maṃsyate |",
  "S06n580:75": "te dṛṣṭvā śrutvā ca teṣāmanukṛtimāpatsyante |",
  "S06n580:76": "te dṛṣṭaśrutānukṛtimāpadyamānā na tathatvāya śikṣiṣyante,",
  "S06n580:77": "na tathatvāya pratipatsyante,",
  "S06n580:78": "na tathatvāya yogamāpatsyante |",
  "S06n580:79": "evaṃ te na tathatāyāṃ śikṣamāṇā na tathatāyāṃ pratipadyamānā na tathatāyāṃ yogamāpadyamānāḥ saṃkleśaṃ vivardhayiṣyanti |",
  "S06n580:80": "evaṃ te viparyastayā cittasaṃtatyā yadyadeva karma ārapsyante kāyena vā vācā vā manasā vā,",
  "S06n580:81": "tatsarvamanirdiṣṭatvāya akāntatvāya apriyatvāya amanaāpatvāya saṃvartsyate |",
  "S06n580:82": "evaṃ te mahānirayā utsadā bhaviṣyanti,",
  "S06n580:83": "tiryañcaḥ pretaviṣayā āsurāśca kāyāḥ,",
  "S06n580:84": "mārabhavanāni cotsadāni bhaviṣyanti |",
  "S06n580:85": "imamapyānanda arthavaśaṃ saṃpaśyan māraḥ pāpīyāṃstuṣṭa udagra āttamanāḥ pramuditaḥ prītisaumanasyajāto bhavati ||",
  "S06n580:86": "punaraparamānanda yasmin samaye bodhisattvo mahāsattvaḥ śrāvakayānikena pudgalena sārdhaṃ kalahāyati vivadati vigṛhṇīte ākrośet paribhāṣeta vyāpadyeta doṣamutpādayati,",
  "S06n580:87": "tasmin samaye mārasya pāpīyasa evaṃ bhavati-dūrīkariṣyati batāyaṃ kulaputraḥ sarvajñatām,",
  "S06n580:88": "atidūre sthāsyati sarvajñatāyāḥ sacetpunarbodhisattvayānikaḥ pudgalo'nyena bodhisattvayānikena pudgalena sārdhaṃ kalahāyati vivadati vigṛhṇīte ākrośati paribhāṣate vyāpadyate doṣamutpādayati,",
  "S06n580:89": "tatra māraḥ pāpīyān bhūyasyā mātrayā tuṣṭo bhavati,",
  "S06n580:90": "udagra āttamanāḥ pramuditaḥ prītisaumanasyajāto bhavati |",
  "S06n580:91": "evaṃ cāsya bhavati-ubhāvapyetau bodhisattvau dūre sthāsyataḥ sarvajñatāyā iti ||",
  "S06n580:92": "punaraparamānanda yo bodhisattvo mahāsattvo vyākṛto'vyākṛtena bodhisattvena mahāsattvena sārdhaṃ kalahāyet vivadet vigṛhṇīyāt ākrośet paribhāṣeta vyāpadyeta doṣamutpādayet,",
  "S06n580:93": "cittaṃ cāghātayet,",
  "S06n580:94": "tena bodhisattvena mahāsattvena cittotpāde tāvata eva kalpān saṃnāhaḥ saṃnāhyaḥ,",
  "S06n580:95": "sacedasyāparityaktā sarvajñatā ||",
  "S06n580:96": "evamukte āyuṣmānānando bhagavantametadavocat-asti bhagavaṃsteṣāṃ cittotpādānāṃ kiṃcinniḥsaraṇam,",
  "S06n580:97": "utāho tāvata eva kalpānavaśyaṃ tena bodhisattvena mahāsattvena saṃnāhaḥ saṃnahyaḥ?",
  "S06n580:98": "bhagavānāha-saniḥsaraṇamānanda mayā dharmo deśitaḥ śrāvakayānikānāṃ pratyekabuddhayānikānāṃ bodhisattvayānikānāṃ ca pudgalānām |",
  "S06n580:99": "tatra ānanda yo'yaṃ bodhisattvayānikaḥ pudgalo bodhisattvayānikena pudgalena sārdhaṃ kalahāyitvā vivaditvā vigṛhya ākruśya paribhāṣya vyāpadya doṣamutpādya na pratideśayati,",
  "S06n580:100": "nāyatyāṃ saṃbarāya pratipadyate,",
  "S06n580:101": "anuśayaṃ vahati,",
  "S06n580:102": "anuśayabaddho viharati,",
  "S06n580:103": "nāhamānanda tasya pudgalasya niḥsaraṇaṃ vadāmi |",
  "S06n580:104": "avaśyaṃ tena ānanda pudgalena punareva tāvata eva kalpān saṃnāhaḥ saṃnahyaḥ |",
  "S06n580:105": "yaḥ punarānanda bodhisattvayānikaḥ pudgalo bodhisattvayānikena pudgalena sārdhaṃ kalahāyitvā vivaditvā vigṛhya ākruśya paribhāṣya vyāpadya doṣamutpādya pratideśayati,",
  "S06n580:106": "pratideśya āyatyāṃ saṃvarāya pratipadyate,",
  "S06n580:107": "evaṃ ca cittamutpādayati-yena mayā sarvasattvānāṃ vigrahā vivādā virodhā utsārayitavyā nidhyāpayitavyāḥ praśamayitavyāḥ,",
  "S06n580:108": "so'haṃ nāma svayameva vivadāmi |",
  "S06n580:109": "lābhā me durlabdhā na sulabdhāḥ,",
  "S06n580:110": "yo'haṃ jalpite pratijalpāmi |",
  "S06n580:111": "yena mayā sarvasattvānāṃ saṃkramabhūtena bhavitavyam,",
  "S06n580:112": "so'haṃ pareṣu tvamityapi vācaṃ bhāṣe,",
  "S06n580:113": "paruṣaṃ vā karkaśaṃ vā prativaco dadāmi |",
  "S06n580:114": "idamapi mayā naiva vaktavyam |",
  "S06n580:115": "jaḍasadṛśena eḍamūkasamena mayā kalahavigrahavivādeṣu bhavitavyam,",
  "S06n580:116": "parato duruktāni durāgatāni durbhāṣitāni bhāṣyamāṇāni śṛṇvatā cittaṃ nāghātayitavyam |",
  "S06n580:117": "pareṣāmantike na mamaitatsādhu,",
  "S06n580:118": "na caitanmamāṃ pratirūpam,",
  "S06n580:119": "yo'haṃ parasya doṣāntaraṃ saṃjāne |",
  "S06n580:120": "etadapi me na pratirūpam,",
  "S06n580:121": "yadahaṃ pareṣa doṣāntaramapi śrotavyaṃ manye |",
  "S06n580:122": "tatkasya hetoḥ?",
  "S06n580:123": "na mayā adhyāśayo vikopayitavyaḥ,",
  "S06n580:124": "yena mayā sarvasattvāḥ sarvasukhopadhānaiḥ sukhayitavyāḥ,",
  "S06n580:125": "parinirvāpayitavyāśca anuttarāṃ samyaksaṃbodhimabhisaṃbudhya,",
  "S06n580:126": "sa nāmāhaṃ vyāpadye |",
  "S06n580:127": "na ca mayā svaparāddheṣvapi pareṣu vyāpattavyam |",
  "S06n580:128": "sa nāmāhaṃ kṣobhaṃ gacchāmi |",
  "S06n580:129": "idaṃ mayā na karaṇīyam |",
  "S06n580:130": "dṛḍhaparākramatayā parākrāntavyam |",
  "S06n580:131": "na ca mayā jīvitāntarāye'pi kriyamāṇe kṣobhaḥ karaṇīyaḥ,",
  "S06n580:132": "na bhrukuṭirmukhe utpādayitavyeti |",
  "S06n580:133": "asyāhamānanda bodhisattvasya mahāsattvasya niḥsaraṇaṃ vadāmi |",
  "S06n580:134": "evaṃ cānanda bodhisattvena mahāsattvena śrāvakayānikānāmapi pudgalānāmantike sthātavyam,",
  "S06n580:135": "yathā na kasyacitsattvasyāntike kṣubhyeta,",
  "S06n580:136": "evameva ca sarvasattvānāmantike sthātavyam |",
  "S06n580:137": "kathaṃ cānanda bodhisattvena mahāsattvena apareṣāṃ bodhisattvayānikānāṃ pudgalānāmantike sthātavyam?",
  "S06n580:138": "tadyathāpi nāma ānanda śāstari |",
  "S06n580:139": "ete mama bodhisattvā mahāsattvāḥ śāstāra ityevaṃ sthātavyam |",
  "S06n580:140": "ekayānasamārūḍhā bateme mama bodhisattvā mahāsattvāḥ,",
  "S06n580:141": "ekamārgasamārūḍhā bateme mama bodhisattvā mahāsattvāḥ,",
  "S06n580:142": "samānābhiprāyā bateme mama bodhisattvā mahāsattvāḥ,",
  "S06n580:143": "samayānasaṃprasthitā bateme mama bodhisattvā mahāsattvāḥ |",
  "S06n580:144": "yatraibhiḥ śikṣitavyam,",
  "S06n580:145": "tatra mayā śikṣitavyam |",
  "S06n580:146": "yathaiva caibhiḥ śikṣitavyam,",
  "S06n580:147": "tathaiva mayā śikṣitavyam |",
  "S06n580:148": "sacetpunareṣāṃ kaścidvyavakīrṇavihāreṇa vihariṣyati,",
  "S06n580:149": "na mayā vyavakīrṇavihāreṇa vihartavyam |",
  "S06n580:150": "sacetpunarete'vyavakīrṇavihāreṇa vihariṣyanti sarvajñatāpratisaṃyuktairmanasikāraiḥ,",
  "S06n580:151": "mayāpyevaṃ śikṣitavyam |",
  "S06n580:152": "evaṃ sarvajñatāyāṃ śikṣamāṇasya ānanda bodhisattvasya mahāsattvasya antarāyo na bhavatyanuttarāyāḥ samyaksaṃbodheḥ,",
  "S06n580:153": "kṣipraṃ ca anuttarāṃ samyaksaṃbodhimabhisaṃbudhyate iti ||",
  "S06n580:154": "āryāṣṭasāhasrikāyāṃ prajñāpāramitāyāmabhimānaparivarto nāma caturviṃśatitamaḥ ||"
}