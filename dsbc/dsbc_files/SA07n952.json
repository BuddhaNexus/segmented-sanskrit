{
  "SA07n952:0": "ṣaṣṭhaḥ sargaḥ",
  "SA07n952:1": "vasantasamayavarṇanam",
  "SA07n952:2": "prādurbabhūva samayaḥ subhago vasantaḥ",
  "SA07n952:3": "prastāvanā'likulakokilakūjitānām |",
  "SA07n952:4": "bāṇāśayo makaraketanasāyakānām",
  "SA07n952:5": "mauhūrtiko malayamārutanirgamānām ||1 ||",
  "SA07n952:6": "uccaṇḍadaṇḍadharakāsarasaurvabhauma-",
  "SA07n952:7": "sannāhabhīta iva caṇḍamayūkhamālī |",
  "SA07n952:8": "sadyo vivartitahayo yamadiṅmukhāntād",
  "SA07n952:9": "yātrāmadhatta himabhūdharasammukhīnām ||2 ||",
  "SA07n952:10": "candrodayojjvalamukhena jhaṣadhvajājñāṃ",
  "SA07n952:11": "vyākurvatā vimalasūkṣmatarāmbareṇa |",
  "SA07n952:12": "vanyā vasantasamayena parigrahatva-",
  "SA07n952:13": "sambhāvitā sapadi puṣpavatī babhūva ||3 ||",
  "SA07n952:14": "kalena gāḍhataramānaparigrahāṇāṃ",
  "SA07n952:15": "prāṇānilān rasayituṃ pramadājanānām |",
  "SA07n952:16": "ullāsiteva rasanā kusumadrumāṇām",
  "SA07n952:17": "adbhāsate sma navakomalapallavaśrīḥ ||4 ||",
  "SA07n952:18": "unmocayan pariṇatacchadakañculīkā-",
  "SA07n952:19": "mudbhāvayan mukulajālakaromaharṣam |",
  "SA07n952:20": "ullolayan bhramarakeśabharaṃ latānām",
  "SA07n952:21": "udyānabhūṣu vijahāra vasantakālaḥ ||5 ||",
  "SA07n952:22": "āruhya mandamalayānilamaupavāhya-",
  "SA07n952:23": "māśājayapracalitasya manobhavasya |",
  "SA07n952:24": "sūnaprasūtirabhavannavalājavṛṣṭiḥ",
  "SA07n952:25": "puṃskokiladhvanirabhūd varaśaṅkhaghoṣaḥ ||6 ||",
  "SA07n952:26": "mandānilena vahatā vanarājimadhyād",
  "SA07n952:27": "utthāpitaḥ kusumakoṇakareṇuruccaiḥ |",
  "SA07n952:28": "senāparāga iva digvijayodyatasya",
  "SA07n952:29": "cetobhuvaḥ prasarati sma digantareṣu ||7 ||",
  "SA07n952:30": "puṣpāyudhasya nṛpateḥ parapuṣṭavargaḥ",
  "SA07n952:31": "saṃgrāmasambhramasahān sahakārabāṇān |",
  "SA07n952:32": "sañcetukāma iva sañcitacārupatrān",
  "SA07n952:33": "babhrāma vibhramavaneṣu navāṃkureṣu ||8 ||",
  "SA07n952:34": "vīreṇa mārasubhaṭena vibhidya bāṇai-",
  "SA07n952:35": "rbaddhā mahāviṭapināṃ viṭapāntareṣu |",
  "SA07n952:36": "vyākīrṇakeśanicayā iva śatrumuṇḍā",
  "SA07n952:37": "vyālolabhṛṅganivahāḥ stabakā virejuḥ ||9 ||",
  "SA07n952:38": "bhṛṅgābhimudritamukhā makarandapūraiḥ",
  "SA07n952:39": "pūrṇodarā rurucire sumanogulucchāḥ |",
  "SA07n952:40": "vīrasya māranṛpatervijayābhiṣekaṃ",
  "SA07n952:41": "kālena kartumiva ratnaghaṭāḥ praṇītāḥ ||10 ||",
  "SA07n952:42": "oghīkṛtā malayamārutacandanena",
  "SA07n952:43": "puṣphora pūgavananūtanapuṣpapāliḥ |",
  "SA07n952:44": "cetobhavasya nṛpatermadhunā salīlam",
  "SA07n952:45": "āndolitā lalitacāmaramālikeva ||11 ||",
  "SA07n952:46": "puṃskokilāaḥ punaranaṅgajayāpadāna-",
  "SA07n952:47": "gāthāsadṛkṣakalapañcamakūjitāni |",
  "SA07n952:48": "peṭhuḥ prasannamadhurojjvalapeśalāni",
  "SA07n952:49": "pratyagracūtakalikāsu vanasthalīṣu ||12 ||",
  "SA07n952:50": "udvelasambhṛtamadhuvratadānarāji-",
  "SA07n952:51": "rucchṛṅkhalo malayamārutagandhahastī |",
  "SA07n952:52": "mānagrahādrikaṭakeṣu manasvinīnāṃ",
  "SA07n952:53": "vaprakriyāvihṛtimācarati sma mandam ||13 ||",
  "SA07n952:54": "mandānilakṣitipamaṅgalapāṭhakānāṃ",
  "SA07n952:55": "mākandagandhagajamaṇḍanaḍiṇḍimānām |",
  "SA07n952:56": "uddāmakāmavijayotsavaghoṣaṇāmām",
  "SA07n952:57": "ujjṛmbhate sma rutamunmadaṣaṭpadānām ||14 ||",
  "SA07n952:58": "āmūlacūḍamabhitaḥ pravijṛmbhamāṇo",
  "SA07n952:59": "bālapravāhanivaho vanapādapānām |",
  "SA07n952:60": "mānāndhakāraharaṇāya manasvinīnāṃ |",
  "SA07n952:61": "bālātapaprasaravibhramamālalambe ||15 ||",
  "SA07n952:62": "nirantarasmeramaṇīcakānāṃ niṣyandamānābhiranohakānām |",
  "SA07n952:63": "madhūlakāsāramahānadībhirvanaṃ nadīmātṛkatāmayāsīt ||16 ||",
  "SA07n952:64": "taṭopakaṇṭhaṃ makarandasindhoḥ prasūnadhūlīpulinābhirāme |",
  "SA07n952:65": "ābaddhacakrāḥ saha kāminībhirārebhire pātumalipravīrāḥ ||17 ||",
  "SA07n952:66": "vīrunmayīṃ vibhramayantraḍolāmāropya bhṛṅgīmavigītagītām |",
  "SA07n952:67": "samīraṇairātmagarutsamutthaiḥ sānandamāndolayati sma bhṛṅgaḥ ||18 ||",
  "SA07n952:68": "aśokayaṣṭyāḥ stabakopanītamādāya puṣpāsavamānanena |",
  "SA07n952:69": "sambhogabhinnāṃ taraṇadvirephaḥ sacāṭukaṃ pāyayati sma kāntām ||19 ||",
  "SA07n952:70": "aṅgaṃ samāsādya latāṅganānāṃ ṣaḍaṃghriḍimbhāḥ stabakastaneṣu |",
  "SA07n952:71": "pratyagrapuṣpāsavadugdhapānaṃ prapedire vismṛtalolabhāvāḥ ||20 ||",
  "SA07n952:72": "anekasaṃgrāmavimardaśīrṇāṃ purāṇamaurvīmapanīya bhāraḥ |",
  "SA07n952:73": "kodaṇḍayaṣṭermakarandayaṣṭerapūrvamaurvīkarod dvirephaiḥ ||21 ||",
  "SA07n952:74": "ananyayonerapadānagāthāṃ madhoḥ sakāśādiva śikṣayantaḥ |",
  "SA07n952:75": "śākhāsu śākhāsu mahīruhāṇāṃ śanaiḥ śiśiñjuḥ kalakaṇṭhaśāvāḥ ||22 ||",
  "SA07n952:76": "utkṣiptaśākhācchalabāhudaṇḍāścūtadrumāḥ śūrpakaśāsanājñām |",
  "SA07n952:77": "karṇābhirāmaiḥ kalakaṇṭhanādairuddhoṣayāmāsurivādhvagānām ||23 ||",
  "SA07n952:78": "vinetukāmasya vilāsinīnāṃ māanadvipendraṃ makaradhvajasya |",
  "SA07n952:79": "hemāṃkuśānāmavahannabhikhyāmagre natāḥ prauḍhapalāśakośāḥ ||24 ||",
  "SA07n952:80": "paribhramatṣaṭpadakarburāṇāṃ paṃktiḥ palāśadrumamañjarīṇām |",
  "SA07n952:81": "dedīpyamānasya śilāvalasya dīptiṃ yayau darśitadhūmarāśeḥ ||25 ||",
  "SA07n952:82": "āmodalubdhairalināṃ kadambarākṛṣyamānaḥ sumanogulucchaḥ |",
  "SA07n952:83": "grāsīkṛto rāhumukhena rākākalānidherbimba ivābabhāse ||26 ||",
  "SA07n952:84": "taṭīpaṭīradrumasaṅgabhājāṃ sarīsṛpāṇāmiva sāhacaryāt |",
  "SA07n952:85": "viyoginaścandanaśailajanmā vimūrcchayāmāsa muhuḥ samīraḥ ||27 ||",
  "SA07n952:86": "madhuśīkaradurdināndhakāre vanalakṣmīratidūtikopitānām |",
  "SA07n952:87": "bhramarīmabhisatvarīṃ pramattaḥ sacamatkāramarīramad dvirephaḥ ||28 ||",
  "SA07n952:88": "vakuladrumavāṭikā varastrīmukhagaṇḍūṣamadhudravābhiṣekam |",
  "SA07n952:89": "anubhūya navāṃkurāpadeśādavahannañcitaromaharṣaśobhām ||29 ||",
  "SA07n952:90": "sahakāravanīṣu sañcarantyā madhulakṣmyā iva nūpurapraṇādāḥ |",
  "SA07n952:91": "kalakaṇṭhabhuvaḥ kalapralāpāḥ śravasaḥ pāraṇamādadhurjanānām ||30 ||",
  "SA07n952:92": "aṅganāvadanapadmapūraṇīmādareṇa paripīya vāruṇīm |",
  "SA07n952:93": "udvavāma punareva kesaraḥ syandamānamakarandakaitavāt ||31 ||",
  "SA07n952:94": "parimalalaharīṣu pādapānāṃ bharitasamastadigantarāpagāsu |",
  "SA07n952:95": "jalaviharaṇamācacāra dirghaṃ malayamahīdharamandagandhavāhaḥ ||32 ||",
  "SA07n952:96": "manobhavo maṇḍalitāstramaurvikāgabhīraviṣphāravirāvitāmbaram |",
  "SA07n952:97": "aśeṣasāṃsārikaśemuṣīmuṣo vavarṣa cūtāṃkuraśātasāyakān ||33 ||",
  "SA07n952:98": "iti pravṛtte madhumāsavaibhave vidhātumudyānavihāramutsukaḥ |",
  "SA07n952:99": "rathaṃ samāruhya narendranandanaḥ sahāvarodhena vinirjagāma saḥ ||34 ||",
  "SA07n952:100": "tataḥ kumārasya purandaraśriyaḥ prabodhakālo'yamiti prabodhitum |",
  "SA07n952:101": "krameṇa vṛddhāturaluptajīvitān pradarśayāmāsuramuṣya devatāḥ ||35 ||",
  "SA07n952:102": "krameṇa paśyan purataḥ sthitānamūn nitāntamudvignamanāḥ nṛpātmajaḥ |",
  "SA07n952:103": "kimetadityāahitavibhramaḥ svayaṃ purogatān paryanuyuṃkta sārathīn ||36 ||",
  "SA07n952:104": "savistaraṃ te'pi surairadhiṣṭhitā narendraputrasya viraktikāraṇam |",
  "SA07n952:105": "krameṇa teṣāmatimātraduḥsahaṃ jarāvikārādikamācacakṣire ||37 ||",
  "SA07n952:106": "niśamya teṣāṃ vacanaṃ nṛpātmajo nikāmanirvedavibhāvitāśayaḥ |",
  "SA07n952:107": "niyantritodyānavihārakautuko nivartayāśvāniti sūtamabravīt ||38 ||",
  "SA07n952:108": "anantaraṃ tasya puraḥ surādhipairadarśi śāntānuśayastapodhanaḥ |",
  "SA07n952:109": "vivṛddhakāruṇyasamudravīcikāviṭaṅkaviśrāntaviśālalocanaḥ ||39 ||",
  "SA07n952:110": "prataptacāmīkaragauravigrahaḥ pravālabhaṅgāruṇacārucīvaraḥ |",
  "SA07n952:111": "prasannapūrṇendunibhānanadyutiḥ prabhūtamaitrīparivāhitāśayaḥ ||40 ||",
  "SA07n952:112": "tamenamālokya ca śākyanandanastapasvināmagrasaraṃ savismayaḥ |",
  "SA07n952:113": "ka eṣa kā vā'sya caritracāturītyapṛcchadabhyāśajuṣaḥ svasārathon ||41 ||",
  "SA07n952:114": "ayaṃ mahābhāga ! viśuddhamānasaḥ pavitraśīlaḥ paramārthadeśikaḥ |",
  "SA07n952:115": "savāsanonmūlitasarvakilviṣastapodhanaḥ kaścidapaścimaḥ satām ||42 ||",
  "SA07n952:116": "amuṣya yaḥ śāsanamāśrito jano jarāvikārāditaraṅgabhaṅguram |",
  "SA07n952:117": "krameṇa nistīrya sa janmasāgaraṃ prayāti nirvāṇapadaṃ niruttaram ||43 ||",
  "SA07n952:118": "iti pravīrāḥ kṣitipālanandanaprabodhanārthaṃ vibudhānubhāvataḥ |",
  "SA07n952:119": "vitenire vāṅmanasā'tigocaraṃ taponidhestasya caritravarṇanam ||44 ||",
  "SA07n952:120": "itthaṃ śrutvā sārathīnāṃ vacastallabdhopāyaḥ saṃsṛterniṣkramāya |",
  "SA07n952:121": "santuṣṭāntarmānaso rājasūnurbhūyo'pyaicchat kartumudyānalīlām ||45 ||",
  "SA07n952:122": "iti buddhaghoṣaviracite padyacūḍāmaṇināmni mahākāvye ṣaṣṭhaḥ sargaḥ ||"
}