{
  "S04n452:0": "5 tathāgatanityānityaprasaṅgaparivarto nāma pañcamaḥ |",
  "S04n452:1": "atha khalu mahāmatirbodhisattvo mahāsattvaḥ punarapi bhagavantametadavocat-kiṃ bhagavaṃstathāgato'rhan samyaksaṃbuddho nitya utāho'nityaḥ ?",
  "S04n452:2": "bhagavānāha-na mahāmate tathāgato nityo nānityaḥ |",
  "S04n452:3": "tatkasyaḥ hetoḥ ?",
  "S04n452:4": "yaduta ubhayadoṣaprasaṅgāt |",
  "S04n452:5": "ubhayathā hi mahāmate doṣaprasaṅgaḥ syāt |",
  "S04n452:6": "nitye sati kāraṇaprasaṅgaḥ syāt |",
  "S04n452:7": "nityāni hi mahāmate sarvatīrthakarāṇāṃ kāraṇānyakṛtakāni ca |",
  "S04n452:8": "ato na nityastathāgato'kṛtakanityatvāt |",
  "S04n452:9": "anitye sati kṛtakaprasaṅgaḥ syāt |",
  "S04n452:10": "skandhalakṣyalakṣaṇābhāvātskandhavināśāducchedaḥ syāt |",
  "S04n452:11": "na cocchedo bhavati tathāgataḥ |",
  "S04n452:12": "sarvaṃ hi mahāmate kṛtakamanityaṃ ghaṭapaṭatṛṇakāṣṭheṣṭakādi |",
  "S04n452:13": "sarvānityatvaprasaṅgāt sarvajñajñānasaṃbhāravaiyarthyaṃ bhavetkṛtakatvāt |",
  "S04n452:14": "sarvaṃ hi kṛtakaṃ tathāgataḥ syādviśeṣahetvabhāvāt |",
  "S04n452:15": "ata etasmātkāraṇānmahāmate na nityo nānityastathāgataḥ ||",
  "S04n452:16": "punarapi mahāmate na nityastathāgataḥ |",
  "S04n452:17": "kasmāt ? ākāśasaṃbhāravaiyarthyaprasaṅgāt |",
  "S04n452:18": "tadyathā mahāmate ākāśaṃ na nityaṃ nānityaṃ nityānityavyudāsādekatvānyatvobhayatvānubhayatvanityānityatvadoṣairavacanīyaḥ ||",
  "S04n452:19": "punaraparaṃ mahāmate śaśahayakharoṣṭramaṇḍūkasarpamakṣikāmīnaviṣāṇatulyaḥ syādanutpādanityatvāt |",
  "S04n452:20": "ato'nutpādanityatvaprasaṅgānna nityastathāgataḥ ||",
  "S04n452:21": "punaraparaṃ mahāmate astyasau paryāyo yena nityastathāgataḥ |",
  "S04n452:22": "tatkasya hetoḥ ?",
  "S04n452:23": "yaduta abhisamayādhigamajñānanityatvānnityastathāgataḥ |",
  "S04n452:24": "abhisamayādhigamajñānaṃ hi mahāmate nityaṃ tathāgatānāmarhatāṃ samyaksaṃbuddhānām |",
  "S04n452:25": "utpādādvā tathāgatānāmanutpādādvā sthitaivaiṣā dharmatā dharmaniyāmatā dharmasthititā sarvaśrāvakapratyekabuddhatīrthakarābhisamayeṣu |",
  "S04n452:26": "na tu gagane dharmasthitirbhavati |",
  "S04n452:27": "na va bālapṛthagjanā avabudhyante |",
  "S04n452:28": "adhigamajñānaṃ ca mahāmate tathāgatānāṃ prajñājñānaprabhāvitam |",
  "S04n452:29": "na mahāmate tathāgatā arhantaḥ samyaksaṃbuddhāścittamanomanovijñānaskandhadhātvāyatanāvidyāvāsanāprabhāvitāḥ |",
  "S04n452:30": "sarvaṃ hi mahāmate tribhavamabhūtavikalpaprabhavam |",
  "S04n452:31": "na ca tathāgatā abhūtavikalpaprabhavāḥ |",
  "S04n452:32": "dvaye hi sati mahāmate nityatā cānityatā ca bhavati, nādvayāt |",
  "S04n452:33": "dvayaṃ hi mahāmate viviktamadvayānutpādalakṣaṇātsarvadharmāṇām |",
  "S04n452:34": "ata etasmātkāraṇānmahāmate tathāgatā arhantaḥ samyaksaṃbuddhā na nityā nānityāḥ |",
  "S04n452:35": "yāvanmahāmate vāgvikalpaḥ pravartate,",
  "S04n452:36": "tāvannityānityadoṣaḥ prasajyate |",
  "S04n452:37": "vikalpabuddhikṣayānmahāmate nityānityagrāho nivāryate bālānāṃ na tu viviktadṛṣṭibuddhikṣayāt ||",
  "S04n452:38": "tatredamucyate -",
  "S04n452:39": "nityānityavinirmuktān nityānityaprabhāvitān |",
  "S04n452:40": "ye paśyanti sadā buddhān na te dṛṣṭivaśaṃ gatāḥ || 1 ||",
  "S04n452:41": "samudāgamavaiyarthyaṃ nityānitye prasajyate |",
  "S04n452:42": "vikalpabuddhivaikalyānnityānityaṃ nivāryate || 2 ||",
  "S04n452:43": "yāvatpratijñā kriyate tāvatsarvaṃ sasaṃkaram |",
  "S04n452:44": "svacittamātraṃ saṃpaśyan na vivādaṃ samārabhet || 3 ||",
  "S04n452:45": "iti laṅkāvatāre tathāgatanityānityatvaprasaṅgaparivartaḥ pañcamaḥ ||"
}