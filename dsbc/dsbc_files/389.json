{
    "389:0": "tathāgatasaṃvādaḥ ṣaṣṭhaṃ prakaraṇam |",
    "389:1": "atha tasminneva parṣadi ratnapāṇirnāma bodhisattvo mahāsattva utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat–kiṃ kāraṇaṃ bhagavan,",
    "389:2": "īdṛśaṃ nimittaṃ prādurbhūtaṃ darśitam ?",
    "389:3": "bhagavānāha–eṣa kulaputra avalokiteśvaraḥ sukhāvatyā lokadhātorāgacchati,",
    "389:4": "tasya āgacchamānasyedaṃ mayedṛśaṃ nimittaṃ prādurbhūtaṃ darśitam ||",
    "389:5": "atha ratnapāṇirnāma bodhisattva āha–kīdṛśāni tāni nimittāni?",
    "389:6": "darśayatu bhagavān |",
    "389:7": "bhagavānāha–yadā kulaputra avalokiteśvaro bodhisattvo mahāsattva āgacchati,",
    "389:8": "tadā vividhāni kalpavṛkṣā vistaranti,",
    "389:9": "cūtavṛkṣā vistaranti,",
    "389:10": "kundapuṣpāṇi satataṃ jāyante,",
    "389:11": "campakavṛkṣā abhinamanti |",
    "389:12": "atipuṣpāvakīrṇāḥ puṣkariṇyaḥ prādurbhavanti |",
    "389:13": "ratnavṛkṣaśatāni tato dṛśyante |",
    "389:14": "vividhāni puṣpavarṣāṇi patanti,",
    "389:15": "ratnavarṣāṇi ca pravarṣanti,",
    "389:16": "vividhāni ca ratnamaṇimuktāvajravaidūryaśaṅkhaśilāpravālajātarūparajatatāmrāṇi pravarṣanti,",
    "389:17": "divyāni ca vastravarṣāṇi patanti |",
    "389:18": "tasminneva vihārasamīpe sapta ratnāni prādūrbhūtāni |",
    "389:19": "tadyathā–hastiratnaṃ maniratnaṃ aśvaratnaṃ strīratnaṃ gṛhapatiratnaṃ pariṇāyakaratnam |",
    "389:20": "evaṃ sapta ratnāni prādurbhūtāni |",
    "389:21": "bhūmiḥ suvarṇanirbhāsā saṃdṛśyate |",
    "389:22": "yadā āryāvalokiteśvaro bodhisattvo mahāsattvaḥ sukhāvatyā lokadhātorniṣkrāntaḥ,",
    "389:23": "tadā sarvapṛthivī ṣaḍvikāraṃ prakampitā ||",
    "389:24": "atha ratnapāṇirbodhisattvo mahāsattvo bhagavantametadavocat–kasya nimittāni bhagavan?",
    "389:25": "bhagavānāha–eṣa kulaputra āryāvalokiteśvaro mahāsattvo bodhisattva āgacchati,",
    "389:26": "tasyaiṣa śubhanimittamīdṛśaṃ prādurbhūtam |",
    "389:27": "yadā sa calati tadā manoramaṃ padmavarṣaḥ patati |",
    "389:28": "tadā avalokiteśvaro sahasrapatrāṇi padmāni suvarṇadaṇḍāni vaidūryanirbhāsāni gṛhītvā yena bhagavāṃstenopasaṃkrāntaḥ |",
    "389:29": "upasaṃkramya bhagavataḥ pādau śirasābhivandya bhagavatastāni padmānyupanāmayati sma–imāni te bhagavannamitābhena tathāgatenārhatā samyaksaṃbuddhena prahitāni |",
    "389:30": "sa tathāgataḥ pṛcchati anātaṅkatāṃ laghutāṃ sukhasparśavihāritāṃ ca |",
    "389:31": "tato bhagavatā padmāni gṛhītvā vāmapārśve sthāpitāni |",
    "389:32": "tadā aryāvalokiteśvarasya guṇodbhāvanāṃ kurute–kīdṛśī tvayā avalokiteśvara karmabhūmirniṣpāditā sadā preteṣu avīcāvupapanneṣu?",
    "389:33": "kālasūtrarauravopapanneṣu sattveṣu,",
    "389:34": "hāhe tapane pretāyane mahānarake,",
    "389:35": "agnighaṭe mahānarake,",
    "389:36": "śālmalimahānarake,",
    "389:37": "andhakāle mahānarake,",
    "389:38": "śītodake mahānarake–evaṃ cānyeṣvapi?",
    "389:39": "mahānarake ye upapannāḥ sattvāsteṣāṃ ca karmabhūmiṃ dṛṣṭvā tatra mayā sattvaparipāko me kṛtaḥ kartavyaśca |",
    "389:40": "kṛtvā sarve ca anuttarāyāṃ samyaksaṃbodhau pratiṣṭhāpayitavyāḥ |",
    "389:41": "na ca tāvat tvayānuttarā samyaksaṃbodhirabhisaṃboddhavyā,",
    "389:42": "yāvatsamantāddaśabhyo digbhyaḥ sarvākṣaṇopapannāḥ sattvā arūpaviśeṣe nirvāṇadhātau na pratiṣṭhāpitā bhaveyuḥ ||",
    "389:43": "athāvalokiteśvaro bodhisattva idaṃ praśnavyāhāraṃ kṛtvā bhagavataḥ pādau śirasābhivandya ekānte prakāntaḥ,",
    "389:44": "prakramitvā jvalannivāgnipiṇḍa ākāśe'ntarhitaḥ ||",
    "389:45": "iti tathāgatasaṃvādo nāma ṣaṣṭhaṃ prakaraṇam ||"
}