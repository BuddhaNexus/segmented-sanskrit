{
  "S04n449:0": "2 ṣaṭtriṃśatsāhasrasarvadharmasamuccayo nāma dvitīyaḥ parivartaḥ |",
  "S04n449:1": "atha khalu mahāmatirbodhisattvo mahāsattvo mahāmatibodhisattvasahitaḥ sarvabuddhakṣetrānucārī buddhānubhāvena utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantaṃ gāthābhirabhyaṣṭāvīt -",
  "S04n449:2": "utpādabhaṅgarahito lokaḥ khapuṣpasaṃnibhaḥ |",
  "S04n449:3": "sadasannopalabdhaste prajñayā kṛpayā ca te || 1 ||",
  "S04n449:4": "māyopamāḥ sarvadharmāḥ cittavijñānavarjitāḥ |",
  "S04n449:5": "sadasannopalabdhāste prajñayā kṛpayā ca te || 2 ||",
  "S04n449:6": "śāśvatocchedavarjyaśca lokaḥ svapnopamaḥ sadā |",
  "S04n449:7": "sadasannopalabdhaste prajñayā kṛpayā ca te || 3 ||",
  "S04n449:8": "māyāsvapnasvabhāvasya dharmakāyasya kaḥ stavaḥ |",
  "S04n449:9": "bhāvānāṃ niḥsvabhāvānāṃ yo'nutpādaḥ sa saṃbhavaḥ || 4 ||",
  "S04n449:10": "indriyārthavisaṃyuktamadṛśyaṃ yasya darśanam |",
  "S04n449:11": "praśaṃsā yadi vā nindā tasyocyeta kathaṃ mune || 5 ||",
  "S04n449:12": "dharmapudgalanairātmyaṃ kleśajñeyaṃ ca te sadā |",
  "S04n449:13": "viśuddhamānimittena prajñayā kṛpayā ca te || 6 ||",
  "S04n449:14": "na nirvāsi nirvāṇena nirvāṇaṃ tvayi saṃsthitam |",
  "S04n449:15": "buddhaboddhavyarahitaṃ sadasatpakṣavarjitam || 7 ||",
  "S04n449:16": "ye paśyanti muniṃ śāntamevamutpattivarjitam |",
  "S04n449:17": "te bhonti nirupādānā ihāmutra nirañjanāḥ || 8 ||",
  "S04n449:18": "atha khalu mahāmatirbodhisattvo mahāsattvo bhagavantamābhiḥ sārūpyābhirgāthābhirabhiṣṭutya svanāmagotraṃ bhagavate saṃśrāvayati sma -",
  "S04n449:19": "mahāmatirahaṃ bhagavan mahāyānagatiṃ gataḥ |",
  "S04n449:20": "aṣṭottaraṃ praśnaśataṃ pṛcchāmi vadatāṃ varam || 9 ||",
  "S04n449:21": "tasya tadvacanaṃ śrutvā buddho lokavidāṃ varaḥ |",
  "S04n449:22": "nirīkṣya pariṣadaṃ sarvāmalapī sugatātmajam || 10 ||",
  "S04n449:23": "pṛcchantu māṃ jinasutāstvaṃ ca pṛccha mahāmate |",
  "S04n449:24": "ahaṃ te deśayiṣyāmi pratyātmagatigocaram || 11 ||",
  "S04n449:25": "atha khalu mahāmatirbodhisattvo mahāsattvo bhagavatā kṛtāvakāśo bhagavataścaraṇayornipatya bhagavantaṃ praśnaṃ paripṛcchati sma -",
  "S04n449:26": "kathaṃ hi śudhyate tarkaḥ kasmāttarkaḥ pravartate |",
  "S04n449:27": "kathaṃ hi dṛśyate bhrāntiḥ kasmādbhrāntiḥ pravartate || 12 ||",
  "S04n449:28": "kasmātkṣetrāṇi nirmāṇā lakṣaṇaṃ tīrthikāśca ye |",
  "S04n449:29": "nirābhāsaḥ kramaḥ kena jinaputrāśca te kutaḥ || 13 ||",
  "S04n449:30": "muktasya gamanaṃ kutra baddhaḥ kaḥ kena mucyate |",
  "S04n449:31": "dhyāyināṃ viṣayaḥ ko'sau kathaṃ yānatrayaṃ bhavet || 14 ||",
  "S04n449:32": "pratyate jāyate kiṃ tatkāryaṃ kiṃ kāraṇaṃ ca kim |",
  "S04n449:33": "ubhayāntakathā kena kathaṃ vā saṃpravartate || 15 ||",
  "S04n449:34": "ārūpyā ca samāpattirnirodhaśca kathaṃ bhavet |",
  "S04n449:35": "saṃjñānirodhaśca kathaṃ kathaṃ kasmāddhi mucyate || 16 ||",
  "S04n449:36": "kriyā pravartate kena gamanaṃ dehadhāriṇām |",
  "S04n449:37": "kathaṃ dṛśyaṃ vibhāvo kathaṃ kathaṃ bhūmiṣu vartate || 17 ||",
  "S04n449:38": "nirbhidyentribhavaṃ ko'sau kiṃ sthānaṃ kā tanurbhavet |",
  "S04n449:39": "sthitaḥ pravartate kutra jinaputraḥ kathaṃ bhavet || 18 ||",
  "S04n449:40": "abhijñā labhate kena vaśitāśca samādhayaḥ |",
  "S04n449:41": "samādhyate kathaṃ cittaṃ brūhi me jinapuṃgava || 19 ||",
  "S04n449:42": "ālayaṃ ca kathaṃ kasmānmanovijñānameva ca |",
  "S04n449:43": "kathaṃ pravartate dṛśyaṃ kathaṃ dṛśyānnivartate || 20 ||",
  "S04n449:44": "gotrāgotraṃ kathaṃ kena cittamātraṃ bhavetkatham |",
  "S04n449:45": "lakṣaṇasya vyavasthānaṃ nairātmyaṃ ca kathaṃ bhavet || 21 ||",
  "S04n449:46": "kathaṃ na vidyate sattvaḥ saṃvṛtyā deśanā katham |",
  "S04n449:47": "kathaṃ śāśvataucchedadarśanaṃ na pravartate || 22 ||",
  "S04n449:48": "kathaṃ hi tīrthikāstvaṃ ca lakṣaṇairna virudhyase |",
  "S04n449:49": "naiyāyikāḥ kathaṃ brūhi bhaviṣyanti anāgate || 23 ||",
  "S04n449:50": "śūnyatā ca kathaṃ kena kṣaṇabhaṅgaśca te katham |",
  "S04n449:51": "kathaṃ pravartate garbhaḥ kathaṃ loko nirīhikaḥ || 24 ||",
  "S04n449:52": "māyāsvapnopamaḥ kena kathaṃ gandharvasaṃnibhaḥ |",
  "S04n449:53": "marīcidakacandrābhaḥ kena loko bravīhi me || 25 ||",
  "S04n449:54": "bodhyaṅgānāṃ kathaṃ kena bodhipakṣā bhavetkutaḥ |",
  "S04n449:55": "marāśca deśasaṃkṣobho bhavadṛṣṭiḥ kathaṃ bhavet || 26 ||",
  "S04n449:56": "ajātamaniruddhaṃ ca kathaṃ khapuṣpasaṃnibham |",
  "S04n449:57": "kathaṃ ca budhyase lokaṃ kathaṃ brūṣe nirakṣaram || 27 ||",
  "S04n449:58": "nirvikalpā bhavetkena kathaṃ ca gaganopamāḥ |",
  "S04n449:59": "tathatā bhavetkatividhā cittaṃ pāramitāḥ kati || 28 ||",
  "S04n449:60": "bhūmikramo bhavetkena nirābhāsagatiśca kā |",
  "S04n449:61": "nairātmyaṃ ca dvidhā kena kathaṃ jñeyaṃ viśudhyati || 29 ||",
  "S04n449:62": "jñānaṃ katividhaṃ nātha śīlaṃ sattvākarāṇi ca |",
  "S04n449:63": "kena pravartitā gotrāḥ suvarṇamaṇimuktajāḥ || 30 ||",
  "S04n449:64": "abhilāpo jānikaḥ kena vaicitrasattvabhāvayoḥ |",
  "S04n449:65": "vidyāsthānakalāścaiva kathaṃ kena prakāśitam || 31 ||",
  "S04n449:66": "gāthā bhavetkatividhā gadyaṃ padyaṃ bhavetkatham |",
  "S04n449:67": "kathaṃ yuktiḥ katividhā vyākhyānaṃ ca kathaṃvidham || 32 ||",
  "S04n449:68": "annapānaṃ ca vaicitryaṃ maithunaṃ jāyate katham |",
  "S04n449:69": "rājā ca cakravartī ca maṇḍalī ca kathaṃ bhavet || 33 ||",
  "S04n449:70": "rakṣyaṃ bhavetkathaṃ rājyaṃ devakāyāḥ kathaṃvidhāḥ |",
  "S04n449:71": "bhūnakṣatragaṇāḥ kena somabhāskarayoḥ katham || 34 ||",
  "S04n449:72": "vidyāsthānaṃ bhavetkiṃ ca mokṣo yogī katividhaḥ |",
  "S04n449:73": "śiṣyo bhavetkatividha ācāryaśca bhavetkatham || 35 ||",
  "S04n449:74": "buddho bhavetkatividho jātakāśca kathaṃvidhāḥ |",
  "S04n449:75": "māro bhavetkatividhaḥ pāṣaṇḍāśca katividhāḥ || 36 ||",
  "S04n449:76": "svabhāvaste katividhaścittaṃ katividhaṃ bhavet |",
  "S04n449:77": "prajñaptimātraṃ ca kathaṃ brūhi me vadatāṃvara || 37 ||",
  "S04n449:78": "ghanāḥ khe pavanaṃ kena smṛtirmegho kathaṃ bhavet |",
  "S04n449:79": "taruvallyaḥ kathaṃ kena brūhi me tribhaveśvara || 38 ||",
  "S04n449:80": "hayā gajā mṛgāḥ kena grahaṇaṃ yānti bāliśāḥ |",
  "S04n449:81": "uhoḍimā narāḥ kena brūhi me cittasārathe || 39 ||",
  "S04n449:82": "ṣaḍṛtugrahaṇaṃ kena kathamicchantiko bhavet |",
  "S04n449:83": "strīpuṃnapuṃsakānāṃ ca kathaṃ janma vadāhi me || 40 ||",
  "S04n449:84": "kathaṃ vyāvartate yogātkathaṃ yogaḥ pravartate |",
  "S04n449:85": "kathaṃ caivaṃvidhā yoge narāḥ sthāpyā vadāhi me || 41 ||",
  "S04n449:86": "gatyāgatānāṃ sattvānāṃ kiṃ liṅgaṃ kiṃ ca lakṣaṇam |",
  "S04n449:87": "dhaneśvaro kathaṃ kena brūhi me gaganopama || 42 ||",
  "S04n449:88": "śākyavaṃśaḥ kathaṃ kena kathamikṣvākusaṃbhavaḥ |",
  "S04n449:89": "ṛṣirdīrghapatāḥ kena kathaṃ tena prabhāvitam || 43 ||",
  "S04n449:90": "tvameva kasmātsarvatra sarvakṣetreṣu dṛśyase |",
  "S04n449:91": "nāmaiścitraistathārūpairjinaputraiḥ parīvṛtaḥ || 44 ||",
  "S04n449:92": "abhakṣyaṃ hi kathaṃ māṃsaṃ kathaṃ māṃsaṃ niṣidhyate |",
  "S04n449:93": "kravyādagotrasaṃbhūtā māsaṃ bhakṣyanti kena vai || 45 ||",
  "S04n449:94": "somabhāskarasaṃsthānā merupadmopamāḥ katham |",
  "S04n449:95": "śrīvatsasiṃhasaṃsthānāḥ kṣetrāḥ kena vadāhi me || 46 ||",
  "S04n449:96": "vyatyastā adhamūrdhāśca indrajālopamāḥ katham |",
  "S04n449:97": "sarvaratnamayā kṣetrāḥ kathaṃ kena vadāhi me || 47 ||",
  "S04n449:98": "vīṇāpaṇavasaṃsthānā nānāpuṣpaphalopamāḥ |",
  "S04n449:99": "ādityacandravirajāḥ kathaṃ kena vadāhi me || 48 ||",
  "S04n449:100": "kena nirmāṇikā buddhāḥ kena buddhā vipākajāḥ |",
  "S04n449:101": "tathatā jñānabuddhā vai kathaṃ kena vadāhi me || 49 ||",
  "S04n449:102": "kāmadhātau kathaṃ kena na vibuddho vadāhi me |",
  "S04n449:103": "akaniṣṭhe kimarthaṃ tu vītarāgeṣu budhyase || 50 ||",
  "S04n449:104": "nirvṛte sugate ko'sau śāsanaṃ dhārayiṣyati |",
  "S04n449:105": "kiyatsthāyī bhavecchāstā kiyantaṃ sthāsyate nayaḥ || 51 ||",
  "S04n449:106": "siddhāntaste katividho dṛṣṭiścāpi kathaṃvidhā |",
  "S04n449:107": "vinayo bhikṣubhāvaśca kathaṃ kena vadāhi me || 52 ||",
  "S04n449:108": "parāvṛttigataṃ kena nirābhāsagataṃ katham |",
  "S04n449:109": "pratyekajinaputrāṇāṃ śrāvakāṇāṃ vadāhi me || 53 ||",
  "S04n449:110": "abhijñā laukikāḥ kena bhavellokottarā katham |",
  "S04n449:111": "cittaṃ hi bhūmayaḥ sapta kathaṃ kena vadāhi me || 54 ||",
  "S04n449:112": "saṃghaste syātkatividhaḥ saṃghabhedaḥ kathaṃ bhavet |",
  "S04n449:113": "cikitsāśāstraṃ sattvānāṃ kathaṃ kena vadāhi me || 55 ||",
  "S04n449:114": "kāśyapaḥ krakuchandaśca konākamunirapyaham |",
  "S04n449:115": "bhāṣase jinaputrāṇāṃ vada kasmānmahāmune || 56 ||",
  "S04n449:116": "asatyātmakathā kena nityanāśakathā katham |",
  "S04n449:117": "kasmāttattvaṃ na sarvatra cittamātraṃ prabhāṣase || 57 ||",
  "S04n449:118": "naranārīvanaṃ kena harītakyāmalīvanam |",
  "S04n449:119": "kailāsaścakravālaśca vajrasaṃhananā katham || 58 ||",
  "S04n449:120": "acalāstadantare vai ke nānāratnopaśobhitāḥ |",
  "S04n449:121": "ṛṣigandharvasaṃkīrṇāḥ kathaṃ kena vadāhi me || 59 ||",
  "S04n449:122": "idaṃ śrutvā mahāvīro buddho lokavidāṃ varaḥ |",
  "S04n449:123": "mahāyānamayaṃ cittaṃ buddhānāṃ hṛdayaṃ balam || 60 ||",
  "S04n449:124": "sādhu sādhu mahāprajña mahāmate nibodhase |",
  "S04n449:125": "bhāṣiṣyāmyanupūrveṇa yattvayā paripṛcchitam || 61 ||",
  "S04n449:126": "utpādamatha notpādaṃ nirvāṇaṃ śūnyalakṣaṇam |",
  "S04n449:127": "saṃkrāntimasvabhāvatvaṃ buddhāḥ pāramitāsutāḥ || 62 ||",
  "S04n449:128": "śrāvakā jinaputrāśca tīrthyā hyārūpyacāriṇaḥ |",
  "S04n449:129": "merusamudrā hyacalā dvīpā kṣetrāṇi medinī || 63 ||",
  "S04n449:130": "nakṣatrā bhāskaraḥ somastīrthyā devāsurāstathā |",
  "S04n449:131": "vimokṣā vaśitābhijñā balā dhyānā samādhayaḥ || 64 ||",
  "S04n449:132": "nirodhā ṛddhipādāśca bodhyaṅgā mārga eva ca |",
  "S04n449:133": "dhyānāni cāpramāṇāni skandhā gatyāgatāni ca || 65 ||",
  "S04n449:134": "samāpattirnirodhāśca vyutthānaṃ cittadeśanā |",
  "S04n449:135": "cittaṃ manaśca vijñānaṃ nairātmyaṃ dharmapañcakam || 66 ||",
  "S04n449:136": "svabhāvaḥ kalpanā kalpyaṃ dṛśyaṃ dṛṣṭidvayaṃ katham |",
  "S04n449:137": "yānākarāṇi gotrāṇi suvarṇamaṇimuktijāḥ || 67 ||",
  "S04n449:138": "icchantikā mahābhūtā bhramarā ekabuddhatā |",
  "S04n449:139": "jñānaṃ jñeyo gamaṃ prāptiḥ sattvānāṃ ca bhavābhavam || 68 ||",
  "S04n449:140": "hayā gajā mṛgāḥ kena grahaṇaṃ brūhi me katham |",
  "S04n449:141": "dṛṣṭāntahetubhiryuktaḥ siddhānto deśanā katham || 69 ||",
  "S04n449:142": "kāryaṃ ca kāraṇaṃ kena nānābhrāntistathā nayam |",
  "S04n449:143": "cittamātraṃ na dṛśyo'sti bhūmīnāṃ nāsti vai kramaḥ || 70 ||",
  "S04n449:144": "nirābhāsaparāvṛttiśataṃ kena bravīṣi me |",
  "S04n449:145": "cikitsaśāstraṃ śilpāśca kalāvidyāgamaṃ tathā || 71 ||",
  "S04n449:146": "acalānāṃ tathā meroḥ pramāṇaṃ hi kṣiteḥ katham |",
  "S04n449:147": "udadheścandrasūryāṇāṃ pramāṇaṃ brūhi me katham || 72 ||",
  "S04n449:148": "sattvadehe kati rajāṃsi hīnotkṛṣṭamadhyamāḥ |",
  "S04n449:149": "kṣetre kṣetre rajāḥ kṛtto dhanvo dhanve bhavetkati || 73 ||",
  "S04n449:150": "haste dhanuḥkrame krośe yojane hyardhayojane |",
  "S04n449:151": "śaśavātāyanaṃ likṣā eḍakaṃ hi yavāḥ kati || 74 ||",
  "S04n449:152": "prasthe hi syādyavāḥ kyantaḥ prasthārdhe ca yavāḥ kati |",
  "S04n449:153": "droṇe khāryāṃ tathā lakṣāḥ koṭyo vai biṃbarāḥ kati || 75 ||",
  "S04n449:154": "sarṣape hyaṇavaḥ kyanto rakṣikā sarṣapāḥ kati |",
  "S04n449:155": "katirakṣiko bhavenmāṣo dharaṇaṃ māṣakāḥ kati || 76 ||",
  "S04n449:156": "karṣo hi dharaṇāḥ kyantaḥ palaṃ vai kati kārṣikā |",
  "S04n449:157": "etena piṇḍalakṣaṇaṃ meruḥ katipalo bhavet |",
  "S04n449:158": "evaṃ hi pṛccha māṃ putra anyathā kiṃ nu pṛcchasi || 77 ||",
  "S04n449:159": "pratyekaśrāvakāṇāṃ hi buddhānāṃ ca jinaurasām |",
  "S04n449:160": "katyaṇuko bhavetkāyaḥ kiṃ nu evaṃ na pṛcchasi || 78 ||",
  "S04n449:161": "vahneḥ śikhā katyaṇukā pavane hyaṇavaḥ kati |",
  "S04n449:162": "indriye indriye kyanto romakūpe bhruvoḥ kati ||79 ||",
  "S04n449:163": "dhaneśvarā narāḥ kena rājānaścakravartinaḥ |",
  "S04n449:164": "rājyaṃ ca taiḥ kathaṃ rakṣyaṃ mokṣaścaiṣāṃ kathaṃ bhavet || 80 ||",
  "S04n449:165": "gadyaṃ padyaṃ kathaṃ brūṣe maithunaṃ lokaviśrutā |",
  "S04n449:166": "annapānasya vaicitryaṃ naranārivanāḥ katham || 81 ||",
  "S04n449:167": "vajrasaṃhananāḥ kena hyacalā brūhi me katham |",
  "S04n449:168": "māyāsvapnanibhāḥ kena mṛgatṛṣṇopamāḥ katham || 82 ||",
  "S04n449:169": "ghanānāṃ saṃbhavaḥ kutra ṛtūnāṃ ca kuto bhavet |",
  "S04n449:170": "rasānāṃ rasatā kasmātkasmātstrīpuṃnapuṃsakam || 83 ||",
  "S04n449:171": "śobhāśca jinaputrāśca kutra me pṛccha māṃ suta |",
  "S04n449:172": "kathaṃ hi acalā divyā ṛṣigandharvamaṇḍitāḥ || 84 ||",
  "S04n449:173": "muktasya gamanaṃ kutra baddhaḥ kaḥ kena mucyate |",
  "S04n449:174": "dhyāyināṃ viṣayaḥ ko'sau nirmāṇastīrthakāni ca || 85 ||",
  "S04n449:175": "asatsadakriyā kena kathaṃ dṛśyaṃ nivartate |",
  "S04n449:176": "kathaṃ hi śudhyate tarkaḥ kena tarkaḥ pravartate || 86 ||",
  "S04n449:177": "kriyā pravartate kena gamanaṃ brūhi me katham |",
  "S04n449:178": "saṃjñāyāśchedanaṃ kena samādhiḥ kena cocyate ||87 ||",
  "S04n449:179": "vidārtha tribhavaṃ ko'sau kiṃ sthānaṃ kā tanurbhavet |",
  "S04n449:180": "asatyātmakathā kena saṃvṛtyā deśanā katham || 88 ||",
  "S04n449:181": "lakṣaṇaṃ pṛcchase kena nairātmyaṃ pṛcchase katham |",
  "S04n449:182": "garbhā naiyāyikāḥ kena pṛcchase māṃ jinaurasāḥ || 89 ||",
  "S04n449:183": "śāśvatocchedadṛṣṭiśca kena cittaṃ sabhādhyate |",
  "S04n449:184": "abhilāpastathā jñānaṃ śīlaṃ gotraṃ jinaurasāḥ || 90 ||",
  "S04n449:185": "yuktavyākhyā guruśiṣyaḥ sattvānāṃ citratā katham |",
  "S04n449:186": "annapānaṃ nabho meghā mārāḥ prajñaptimātrakam || 91 ||",
  "S04n449:187": "taruvallyaḥ kathaṃ kena pṛcchase māṃ jinaurasa |",
  "S04n449:188": "kṣetrāṇi citratā kena ṛṣirdīrghatapāstathā || 92 ||",
  "S04n449:189": "vaṃśaḥ kaste guruḥ kena pṛcchase māṃ jinaurasa |",
  "S04n449:190": "uhoḍimā narā yoge kāmadhātau na budhyase || 93 ||",
  "S04n449:191": "siddhānto hyakaniṣṭheṣu yuktiṃ pṛcchasi me katham |",
  "S04n449:192": "abhijñāṃ laukikāṃ kena kathaṃ bhikṣutvameva ca || 94 ||",
  "S04n449:193": "nairmāṇikān vipākasthān buddhān pṛcchasi me katham |",
  "S04n449:194": "tathatājñānabuddhā vai saṃghāścaiva kathaṃ bhavet || 95 ||",
  "S04n449:195": "vīṇāpaṇavapuṣpābhāḥ kṣetrā lokavivarjitāḥ |",
  "S04n449:196": "cittaṃ hi bhūmayaḥ sapta pṛcchase māṃ jinaurasa |",
  "S04n449:197": "etāṃścānyāṃśca subahūn praśnān pṛcchasi māṃ suta || 96 ||",
  "S04n449:198": "ekaikaṃ lakṣaṇairyuktaṃ dṛṣṭidoṣavivarjitam |",
  "S04n449:199": "siddhāntaṃ deśanāṃ vakṣye sahasā tvaṃ śṛṇohi me || 97 ||",
  "S04n449:200": "upanyāsaṃ kariṣyāmi padānāṃ śṛṇu me suta |",
  "S04n449:201": "aṣṭottaraṃ padaśataṃ yathā buddhānuvarṇitam || 98 ||",
  "S04n449:202": "atha khalu mahāmatirbodhisattvo mahāsattvo bhagavantametadavocat-katamadbhagavan aṣṭottarapadaśatam ?",
  "S04n449:203": "bhagavānāha-utpādapadam anutpādapadam,",
  "S04n449:204": "nityapadam anityapadam,",
  "S04n449:205": "lakṣaṇapadam alakṣaṇapadam,",
  "S04n449:206": "sthityanyathātvapadam asthityanyathātvapadam,",
  "S04n449:207": "kṣaṇikapadam akṣaṇikapadam,",
  "S04n449:208": "svabhāvapadam asvabhāvapadam,",
  "S04n449:209": "śūnyatāpadam aśūnyatāpadam,",
  "S04n449:210": "ucchedapadam anucchedapadam,",
  "S04n449:211": "cittapadam acittapadam,",
  "S04n449:212": "madhyamapadam amadhyamapadam,",
  "S04n449:213": "śāśvatapadam aśāśvatapadam,",
  "S04n449:214": "pratyayapadam apratyayapadam,",
  "S04n449:215": "hetupadam ahetupadam,",
  "S04n449:216": "kleśapadam akleśapadam,",
  "S04n449:217": "tṛṣṇāpadam atṛṣṇāpadam,",
  "S04n449:218": "upāyapadam anupāyapadam,",
  "S04n449:219": "kauśalyapadam akauśalyapadam,",
  "S04n449:220": "śuddhipadam aśuddhipadam,",
  "S04n449:221": "yuktipadam ayuktipadam,",
  "S04n449:222": "dṛṣṭāntapadam adṛṣṭāntapadam,",
  "S04n449:223": "śiṣyapadam aśiṣyapadam,",
  "S04n449:224": "gurupadam agurupadam,",
  "S04n449:225": "gotrapadam agotrapadam,",
  "S04n449:226": "yānatrayapadam ayānatrayapadam,",
  "S04n449:227": "nirābhāsapadam anirābhāsapadam,",
  "S04n449:228": "praṇidhānapadam apraṇidhānapadam,",
  "S04n449:229": "trimaṇḍalapadam,",
  "S04n449:230": "atrimaṇḍalapadam,",
  "S04n449:231": "nimittapadam animittapadam,",
  "S04n449:232": "sadasatpakṣapadam asadasatpakṣapadam,",
  "S04n449:233": "ubhayapadam anubhayapadam,",
  "S04n449:234": "svapratyātmāryajñānapadam asvapratyātmāryajñānapadam,",
  "S04n449:235": "dṛṣṭadharmasukhapadam adṛṣṭadharmasukhapadam,",
  "S04n449:236": "kṣetrapadam akṣetrapadam,",
  "S04n449:237": "aṇupadam anaṇupadam,",
  "S04n449:238": "jalapadam ajalapadam,",
  "S04n449:239": "dhanvapadam adhanvapadam,",
  "S04n449:240": "bhūtapadam abhūtapadam,",
  "S04n449:241": "saṃkhyāgaṇitapadam asaṃkhyāgaṇitapadam,",
  "S04n449:242": "abhijñāpadam anabhijñāpadam,",
  "S04n449:243": "khedapadam akhedapadam,",
  "S04n449:244": "ghanapadam aghanapadam,",
  "S04n449:245": "śilpakalāvidyāpadam aśilpakalāvidyāpadam,",
  "S04n449:246": "vāyupadam avāyupadam,",
  "S04n449:247": "bhūmipadam abhūmipadam,",
  "S04n449:248": "cintyapadam acintyapadam,",
  "S04n449:249": "prajñaptipadam aprajñaptipadam,",
  "S04n449:250": "svabhāvapadam asvabhāvapadam,",
  "S04n449:251": "skandhapadam askandhapadam,",
  "S04n449:252": "sattvapadam asattvapadam,",
  "S04n449:253": "buddhipadam abuddhipadam,",
  "S04n449:254": "nirvāṇapadam anirvāṇapadam,",
  "S04n449:255": "jñeyapadam ajñeyapadam,",
  "S04n449:256": "tīrthyapadam atīrthyapadam,",
  "S04n449:257": "ḍamarapadam aḍamarapadam,",
  "S04n449:258": "māyāpadam amāyāpadam,",
  "S04n449:259": "svapnapadam asvapnapadam,",
  "S04n449:260": "marīcipadam amarīcipadam,",
  "S04n449:261": "bimbapadam abimbapadam,",
  "S04n449:262": "cakrapadam acakrapadam,",
  "S04n449:263": "gandharvapadam agandharvapadam,",
  "S04n449:264": "devapadam adevapadam,",
  "S04n449:265": "annapānapadam anannapānapadam,",
  "S04n449:266": "maithunapadam amaithunapadam,",
  "S04n449:267": "dṛṣṭapadam adṛṣṭapadam,",
  "S04n449:268": "pāramitāpadam apāramitāpadam,",
  "S04n449:269": "śīlapadam aśīlapadam,",
  "S04n449:270": "sobhabhāskaranakṣatrapadam asomabhāskaranakṣatrapadam,",
  "S04n449:271": "satyapadam asatyapadam,",
  "S04n449:272": "phalapadam aphalapadam,",
  "S04n449:273": "nirodhapadam anirodhapadam,",
  "S04n449:274": "nirodhavyutthānapadam anirodhavyutthānapadam,",
  "S04n449:275": "cikitsāpadam acikitsāpadam,",
  "S04n449:276": "lakṣaṇapadam alakṣaṇapadam,",
  "S04n449:277": "aṅgapadam anaṅgapadam,",
  "S04n449:278": "kalāvidyāpadam akalāvidyāpadam,",
  "S04n449:279": "dhyānapadam adhyānapadam,",
  "S04n449:280": "bhrāntipadam abhrāntipadam,",
  "S04n449:281": "dṛśyapadam adṛśyapadam,",
  "S04n449:282": "rakṣyapadam arakṣyapadam,",
  "S04n449:283": "vaṃśapadam avaṃśapadam,",
  "S04n449:284": "ṛṣipadam anarṣipadam,",
  "S04n449:285": "rājyapadam arājyapadam,",
  "S04n449:286": "grahaṇapadam agrahaṇapadam,",
  "S04n449:287": "ratnapadam aratnapadam,",
  "S04n449:288": "vyākaraṇapadam avyākaraṇapadam,",
  "S04n449:289": "icchantikapadam anicchantikapadam,",
  "S04n449:290": "strīpuṃnapuṃsakapadam astrīpuṃnapuṃsakapadam,",
  "S04n449:291": "rasapadam arasapadam,",
  "S04n449:292": "kriyāpadam akriyāpadam,",
  "S04n449:293": "dehapadam adehapadam,",
  "S04n449:294": "tarkapadam atarkapadam,",
  "S04n449:295": "calapadam acalapadam,",
  "S04n449:296": "indriyapadam anindriyapadam,",
  "S04n449:297": "saṃskṛtapadam asaṃskṛtapadam,",
  "S04n449:298": "hetuphalapadam ahetuphalapadam,",
  "S04n449:299": "kaniṣṭhapadam akaniṣṭhapadam,",
  "S04n449:300": "ṛtupadam anṛtupadam,",
  "S04n449:301": "drumagulmalatāvitānapadam adrumagulmalatāvitānapadam,",
  "S04n449:302": "vaicitryapadam avaicitryapadam,",
  "S04n449:303": "deśanāvatārapadam adeśanāvatārapadam,",
  "S04n449:304": "vinayapadam avinayapadam,",
  "S04n449:305": "bhikṣupadam abhikṣupadam,",
  "S04n449:306": "adhiṣṭhānapadam anadhiṣṭhānapadam,",
  "S04n449:307": "akṣarapadam anakṣarapadam |",
  "S04n449:308": "idaṃ tanmahāmate aṣṭottaraṃ padaśataṃ pūrvabuddhānuvarṇitam ||",
  "S04n449:309": "atha khalu mahāmatirbodhisattvo mahāsattvaḥ punarapi bhagavantametadavocat-katividho bhagavan vijñānānāmutpādasthitinirodho bhavati ?",
  "S04n449:310": "bhagavānāha-dvividho mahāmate vijñānānāmutpattisthitinirodho bhavati,",
  "S04n449:311": "na ca tārkikā avabudhyante yaduta prabandhanirodho lakṣaṇanirodhaśca |",
  "S04n449:312": "dvividha utpādo vijñānānām,",
  "S04n449:313": "prabandhotpado lakṣaṇotpādaśca |",
  "S04n449:314": "dvividhā sthitiḥ prabandhasthitirlakṣaṇasthitiśca |",
  "S04n449:315": "trividhaṃ vijñānaṃ pravṛttilakṣaṇaṃ karmalakṣaṇaṃ jātilakṣaṇaṃ ca |",
  "S04n449:316": "dvividhaṃ mahāmate vijñānaṃ saṃkṣepeṇa aṣṭalakṣaṇoktaṃ khyātivijñānaṃ vastuprativikalpavijñānaṃ ca |",
  "S04n449:317": "yathā mahāmate darpaṇasya rūpagrahaṇam,",
  "S04n449:318": "evaṃ khyātivijñānasyākhyāsyati |",
  "S04n449:319": "khyātivijñānaṃ ca mahāmate vastuprativikalpavijñānaṃ ca |",
  "S04n449:320": "dve'pyete'bhinnalakṣaṇe'nyonyahetuke |",
  "S04n449:321": "tatra khyātivijñānaṃ mahāmate acintyavāsanāpariṇāmahetukam |",
  "S04n449:322": "vastuprativikalpavijñānaṃ ca mahāmate viṣayavikalpahetukamanādikālaprapañcavāsanāhetukaṃ ca ||",
  "S04n449:323": "tatra sarvendriyavijñānanirodho mahāmate yaduta ālayavijñānasya abhūtaparikalpavāsanāvaicitryanirodhaḥ |",
  "S04n449:324": "eṣa hi mahāmate lakṣaṇanirodhaḥ |",
  "S04n449:325": "prabandhanirodhaḥ punarmahāmate yasmācca pravartate |",
  "S04n449:326": "yasmāditi mahāmate yadāśrayeṇa yadālambanena ca |",
  "S04n449:327": "tatra yadāśrayamanādikālaprapañcadauṣṭhulyavāsanā yadālambanaṃ svacittadṛśyavijñānaviṣaye vikalpāḥ |",
  "S04n449:328": "tadyathā mahāmate mṛtparamāṇubhyo mṛtpiṇḍaḥ,",
  "S04n449:329": "na cānyo nānanyaḥ,",
  "S04n449:330": "tathā suvarṇaṃ bhūṣaṇāt |",
  "S04n449:331": "yadi ca mahāmate mṛtpiṇḍo mṛtparamāṇubhyo'nyaḥ syāt,",
  "S04n449:332": "tairnārabdhaḥ syāt |",
  "S04n449:333": "sa cārabdhastairmṛtparamāṇubhiḥ,",
  "S04n449:334": "tasmānnānyaḥ |",
  "S04n449:335": "athānanyaḥ syāt,",
  "S04n449:336": "mṛtpiṇḍaparamāṇvoḥ pratibhāgo na syāt |",
  "S04n449:337": "evameva mahāmate pravṛttivijñānānyālayavijñānajātilakṣaṇādanyāni syuḥ,",
  "S04n449:338": "anālayavijñānahetukāni syuḥ |",
  "S04n449:339": "athānanyāni pravṛttivijñānanirodhe ālayavijñānavirodhaḥ syāt,",
  "S04n449:340": "sa ca na bhavati svajātilakṣaṇanirodhaḥ |",
  "S04n449:341": "tasmānmahāmate na svajātilakṣaṇanirodho vijñānānāṃ kiṃ tu karmalakṣaṇanirodhaḥ |",
  "S04n449:342": "svajātilakṣaṇe punarnirudhyamāne ālayavijñānanirodhaḥ syāt |",
  "S04n449:343": "ālayavijñāne punarnirudhyamāne nirviśiṣṭastīrthakarocchedavādenāyaṃ vādaḥ syāt |",
  "S04n449:344": "tīrthakarāṇāṃ mahāmate ayaṃ vādo yaduta viṣayagrahaṇoparamādvijñānaprabandhoparamo bhavati |",
  "S04n449:345": "vijñānaprabandhoparamādanādikālaprabandhavyucchittiḥ syāt |",
  "S04n449:346": "kāraṇataśca mahāmate tīrthakarāḥ prabandhapravṛttiṃ varṇayanti |",
  "S04n449:347": "na cakṣurvijñānasya rūpālokasamudayata utpattiṃ varṇayanti anyatra kāraṇataḥ |",
  "S04n449:348": "kāraṇaṃ punarmahāmate pradhānapuruṣeśvarakālāṇupravādāḥ ||",
  "S04n449:349": "punaraparaṃ mahāmate saptavidho bhāvasvabhāvo bhavati yaduta samudayasvabhāvo bhāvasvabhāvo lakṣaṇasvabhāvo mahābhūtasvabhāvo hetusvabhāvaḥ pratyayasvabhāvo niṣpattisvabhāvaśca saptamaḥ ||",
  "S04n449:350": "punaraparaṃ mahāmate saptavidhaḥ paramārtho yaduta cittagocaro jñānagocaraḥ prajñāgocaro dṛṣṭidvayagocaro dṛṣṭidvayātikrāntagocaraḥ sutabhūmyanukramaṇagocarastathāgatasya pratyātmagatigocaraḥ ||",
  "S04n449:351": "etanmahāmate atītānāgatapratyutpannānāṃ tathāgatānāmarhatāṃ samyaksaṃbuddhānāṃ bhāvasvabhāvaparamārthahṛdayaṃ yena samanvāgatāstathāgatā laukikalokottaratamān dharmānāryeṇa prajñācakṣuṣā svasāmānyalakṣaṇapatitān vyavasthāpayanti |",
  "S04n449:352": "tathā ca vyavasthāpayanti yathā tīrthakaravādakudṛṣṭisādhāraṇā na bhavanti |",
  "S04n449:353": "kathaṃ ca mahāmate tīrthakaravādakudṛṣṭisādhāraṇā bhavanti ?",
  "S04n449:354": "yaduta svacittaviṣayavikalpadṛṣṭyanavabodhanādvijñānānām |",
  "S04n449:355": "svacittadṛśyamātrānavatāreṇa mahāmate bālapṛthagjanā bhāvābhāvasvabhāvaparamārthadṛṣṭidvayavādino bhavanti ||",
  "S04n449:356": "punaraparaṃ mahāmate vikalpabhavatrayaduḥkhavinivartanamajñānatṛṣṇākarmapratyayavinivṛttiṃ svacittadṛśyamāyāviṣayānudarśanaṃ bhāṣiṣye |",
  "S04n449:357": "ye kecinmahāmate śramaṇā vā brāhmaṇā vā abhūtvā śraddhāhetuphalābhivyaktidravyaṃ ca kālāvasthitaṃ pratyayeṣu ca skandhadhātvāyatanānāmutpādasthitiṃ cecchanti,",
  "S04n449:358": "bhūtvā ca vyayam,",
  "S04n449:359": "te mahāmate saṃtatikriyotpādabhaṅgabhavanirvāṇamārgakarmaphalasatyavināśocchedavādino bhavanti |",
  "S04n449:360": "tatkasya hetoḥ ?",
  "S04n449:361": "yadidaṃ pratyakṣānupalabdherādyadarśanābhāvāt |",
  "S04n449:362": "tadyathā mahāmate ghaṭakapālābhāvo ghaṭakṛtyaṃ na karoti,",
  "S04n449:363": "nāpi dagdhabījamaṅkurakṛtyaṃ karoti,",
  "S04n449:364": "evameva mahāmate ye skandhadhātvāyatanabhāvā niruddhā nirudhyante nirotsyante,",
  "S04n449:365": "svacittadṛśyavikalpadarśanāhetutvānnāsti nairantaryapravṛttiḥ ||",
  "S04n449:366": "yadi punarmahāmate abhūtvā śraddhāvijñānānāṃ trisaṃgatipratyayakriyāyogenotpattirabhaviṣyat,",
  "S04n449:367": "asatāmapi mahāmate kūrmaromnāmutpattirabhaviṣyat,",
  "S04n449:368": "sikatābhyo vā tailasya |",
  "S04n449:369": "pratijñāhānirniyamanirodhaśca mahāmate prasajyate,",
  "S04n449:370": "kriyākarmakaraṇavaiyarthyaṃ ca sadasato bruvataḥ |",
  "S04n449:371": "teṣāmapi mahāmate trisaṃgatipratyayakriyāyogenopadeśo vidyate hetuphalasvalakṣaṇatayā atītānāgatapratyutpannāsatsallakṣaṇāstitāṃ yuktyāgamaistarkabhūmau vartamānāḥ svadṛṣṭidoṣavāsanatayā nirdekṣyanti |",
  "S04n449:372": "evameva mahāmate bālapṛthagjanāḥ kudṛṣṭidaṣṭā viṣamamatayo'jñaiḥ praṇītaṃ sarvapraṇītamiti vakṣyanti ||",
  "S04n449:373": "ye punaranye mahāmate śramaṇā vā brāhmaṇā vā niḥsvabhāvaghanālātacakragandharvanagarānutpāda-",
  "S04n449:374": "māyāmarīcyudakacandrasvapnasvabhāvabāhyacittadṛśya-vikalpānādikālaprapañcadarśanena svacittavikalpapratyayavinivṛttirahitāḥ parikalpitābhidhānalakṣyalakṣaṇābhidheyarahitā dehabhogapratiṣṭhāsamālayavijñānaviṣayagrāhyagrāhakavisaṃyuktaṃ nirābhāsagocaramutpādasthitibhaṅgavarjyaṃ svacittotpādānugataṃ vibhāvayiṣyanti,",
  "S04n449:375": "nacirātte mahāmate bodhisattvā mahāsattvāḥ saṃsāranirvāṇasamatāprāptā bhaviṣyanti |",
  "S04n449:376": "mahākaruṇopāyakauśalyānābhogagatena mahāmate prayogena sarvasattvamāyāpratibimbasamatayā anārabdhapratyayatayā adhyātmabāhyaviṣayavimuktatayā cittabāhyādarśanatayā animittādhiṣṭhānānugatā anupūrveṇa bhūmikramasamādhiviṣayānugamanatayā traidhātukasvacittatayā adhimuktitaḥ prativibhāvayamānā māyopamasamādhiṃ pratilabhante |",
  "S04n449:377": "svacittanirābhāsamātrāvatāreṇa prajñāpāramitāvihārānuprāptā utpādakriyāyogavirahitāḥ samādhivajrabimbopamaṃ tathāgatakāyānugataṃ tathatānirmāṇānugataṃ balābhijñāvaśitākṛpākaruṇopāyamaṇḍitaṃ sarvabuddhakṣetratīrthyāyatanopagataṃ cittamanomanovijñānarahitaṃ parāvṛttyānuśrayānupūrvakaṃ tathāgatakāyaṃ mahāmate te bodhisattvāḥ pratilapsyante |",
  "S04n449:378": "tasmāttarhi mahāmate bodhisattvairmahāsattvaistathāgatakāyānugamena pratilābhinā skandhadhātvāyatanacittahetupratyayakriyāyogotpādasthitibhaṅgavikalpaprapañcarahitairbhavitavyaṃ cittamātrānusāribhiḥ ||",
  "S04n449:379": "anādikālāprapañcadauṣṭhulyavikalpavāsanahetukaṃ tribhavaṃ paśyato nirābhāsabuddhabhūmyanutpādasmaraṇatayā pratyātmāryadharmagatiṃgataḥ svacittavaśavartī anābhogacaryāgatiṃgato viśvarūpamaṇisadṛśaḥ sūkṣmaiḥ sattvacittānupraveśakairnirmāṇavigrahaiścittamātrāvadhāraṇatayā bhūmikramānusaṃghau pratiṣṭhāpayati |",
  "S04n449:380": "tasmāttarhi mahāmate bodhisattvena mahāsattvena svasiddhāntakuśalena bhavitavyam ||",
  "S04n449:381": "punarapi mahāmatirāha-deśayatu me bhagavān cittamanomanovijñānapañcadharmasvabhāvalakṣaṇakusumadharmaparyāyaṃ buddhabodhisattvānuyātaṃ svacittadṛśyagocaravisaṃyojanaṃ sarvabhāṣyayuktitattvalakṣaṇavidāraṇaṃ sarvabuddhapravacanahṛdayaṃ laṅkāpurigirimalaye nivāsino bodhisattvānārabhyodadhitaraṃgālayavijñānagocaraṃ dharmakāyaṃ tathāgatānugītaṃ prabhāṣasva ||",
  "S04n449:382": "atha khalu bhagavān punareva mahāmatiṃ bodhisattvaṃ mahāsattvametadavocat-caturbhirmahāmate kāraṇaiścakṣurvijñānaṃ pravartate |",
  "S04n449:383": "katamaiścaturbhiḥ ?",
  "S04n449:384": "yaduta svacittadṛśyagrahaṇānavabodhato'nādikālaprapañcadauṣṭhulyarūpavāsanābhiniveśato vijñānaprakṛtisvabhāvato vicitrarūpalakṣaṇakautūhalataḥ |",
  "S04n449:385": "ebhirmahāmate caturbhiḥ kāraṇairoghāntarajalasthānīyādālayavijñānātpravṛttivijñānataraṃgautpadyate |",
  "S04n449:386": "yathā mahāmate cakṣurvijñāne,",
  "S04n449:387": "evaṃ sarvandriyaparamāṇuromakūpeṣu yugapatpravṛttikramaviṣayādarśabimbadarśanavat udadheḥ pavanāhatā iva mahāmate viṣayapavanacittodadhitaraṃgā avyucchinnahetukriyālakṣaṇā anyonyavinirmuktāḥ karmajātilakṣaṇasuvinibaddharūpasvabhāvānavadhāriṇo mahāmate pañca vijñānakāyāḥ pravartante |",
  "S04n449:388": "saha taireva mahāmate pañcabhirvijñānakāyairhetuviṣayaparicchedalakṣaṇāvadhārakaṃ nāma manovijñānaṃ taddhetujaśarīraṃ pravartate |",
  "S04n449:389": "na ca teṣāṃ tasya caivaṃ bhavati-vayamatrānyonyahetukāḥ svacittadṛśyavikalpābhiniveśapravṛttā iti ||",
  "S04n449:390": "atha ca anyonyābhinnalakṣaṇasahitāḥ pravartante vijñaptiviṣayaparicchede |",
  "S04n449:391": "tathā ca pravartamānāḥ pravartante yathā samāpannasyāpi yoginaḥ sūkṣmagativāsanāpravṛttā na prajñāyante |",
  "S04n449:392": "yogināṃ caivaṃ bhavati-nirodhya vijñānāni samāpatsyāmahe iti |",
  "S04n449:393": "te cāniruddhaireva vijñānaiḥ samāpadyante vāsanābījānirodhādaniruddhāḥ,",
  "S04n449:394": "viṣayapravṛttagrahaṇavaikalyānniruddhāḥ |",
  "S04n449:395": "evaṃ sūkṣmo mahāmate ālayavijñānagatipracāro yattathāgataṃ sthāpayitvā bhūmipratiṣṭhitāṃśca bodhisattvān,",
  "S04n449:396": "na sukaramanyaiḥ śrāvakapratyekabuddhatīrthyayogayogibhiradhigantuṃ samādhiprajñābalādhānato'pi vā paricchettum |",
  "S04n449:397": "anyatra bhūmilakṣaṇaprajñājñānakauśalapadaprabhedaviniścayajinānantakuśalamūlopacayasvacittadṛśya-vikalpaprapañcavirahitairvanagahanaguhālayāntargatairmahāmate hīnotkṛṣṭamadhyamayogayogibhirna śakyaṃ svacittavikalpadṛśyadhārādraṣṭranantakṣetrajinābhiṣekavaśitābalābhijñāsamādhayaḥ prāptum |",
  "S04n449:398": "kalyāṇamitrajinapuraskṛtairmahāmate śakyaṃ cittamanovijñānaṃ svacittadṛśyasvabhāvagocaravikalpasaṃsārabhavodadhiṃ karmatṛṣṇājñānahetukaṃ tartum |",
  "S04n449:399": "ata etasmātkāraṇānmahāmate yoginā kalyāṇamitrajinayoge yogaḥ prārabdhavyaḥ ||",
  "S04n449:400": "atha khalu bhagavāṃstasyāṃ velāyāmimā gāthā abhāṣata -",
  "S04n449:401": "taraṃgā hyudadheryadvatpavanapratyayeritāḥ |",
  "S04n449:402": "nṛtyamānāḥ pravartante vyucchedaśca na vidyate || 99 ||",
  "S04n449:403": "ālayaughastathā nityaṃ viṣayapavaneritaḥ |",
  "S04n449:404": "citraistaraṃgavijñānairnṛtyamānaḥ pravartate || 100 ||",
  "S04n449:405": "nīle rakte'tha lavaṇe śaṅkhe kṣīre ca śārkare |",
  "S04n449:406": "kaṣāyaiḥ phalapuṣpādyaiḥ kiraṇā yatha bhāskare || 101 ||",
  "S04n449:407": "na cānyena ca nānanyena taraṃgā hyudadhermatāḥ |",
  "S04n449:408": "vijñānāni tathā sapta cittena saha saṃyutāḥ || 102 ||",
  "S04n449:409": "udadheḥ pariṇāmo'sau taraṃgāṇāṃ vicitratā |",
  "S04n449:410": "ālayaṃ hi tathā citraṃ vijñānākhyaṃ pravartate || 103 ||",
  "S04n449:411": "cittaṃ manaśca vijñānaṃ lakṣaṇārthaṃ prakalpyate |",
  "S04n449:412": "abhinnalakṣaṇā hyaṣṭau na lakṣyā na ca lakṣaṇam || 104 ||",
  "S04n449:413": "udadheśca taraṃgāṇāṃ yathā nāsti viśeṣaṇam |",
  "S04n449:414": "vijñānānāṃ tathā cittaiḥ pariṇāmo na labhyate || 105 ||",
  "S04n449:415": "cittena cīyate karma manasā ca vicīyate |",
  "S04n449:416": "vijñānena vijānāti dṛśyaṃ kalpeti pañcabhiḥ || 106 ||",
  "S04n449:417": "nīlaraktaprakāraṃ hi vijñānaṃ khyāyate nṛṇām |",
  "S04n449:418": "taraṃgacittasādharmyaṃ vada kasmānmahāmate || 107 ||",
  "S04n449:419": "nīlaraktaprakāraṃ hi taraṃgeṣu na vidyate |",
  "S04n449:420": "vṛttiśca varṇyate cittaṃ lakṣaṇārthaṃ hi bāliśān || 108 ||",
  "S04n449:421": "na tasya vidyate vṛttiḥ svacittaṃ grāhyavarjitam |",
  "S04n449:422": "grāhye sati hi vai grāhastaraṃgaiḥ saha sādhyate || 109 ||",
  "S04n449:423": "dehabhogapratiṣṭhānaṃ vijñānaṃ khyāyate nṛṇām |",
  "S04n449:424": "tenāsya dṛśyate vṛttistaraṃgaiḥ saha sādṛśā || 110 ||",
  "S04n449:425": "udadhistaraṃgabhāvena nṛtyamāno vibhāvyate |",
  "S04n449:426": "ālayasya tathā vṛttiḥ kasmādbuddhyā na gamyate || 111 ||",
  "S04n449:427": "bālānāṃ buddhivaikalyādālayaṃ hyudadhiryathā |",
  "S04n449:428": "taraṃgavṛttisādharmyaṃ dṛṣṭāntenopanīyate || 112 ||",
  "S04n449:429": "udeti bhāskaro yadvatsamahīnottame jine |",
  "S04n449:430": "tathā tvaṃ lokapradyota tattvaṃ deśesi bāliśān || 113 ||",
  "S04n449:431": "kṛtvā dharmeṣvavasthānaṃ kasmāttattvaṃ na bhāṣase |",
  "S04n449:432": "bhāṣase yadi vā tattvaṃ citte tattvaṃ na vidyate || 114 ||",
  "S04n449:433": "udadheryathā taraṃgā hi darpaṇe supine yathā |",
  "S04n449:434": "dṛśyanti yugapatkāle tathā cittaṃ svagocare || 115 ||",
  "S04n449:435": "vaikalyādviṣayāṇāṃ hi kramavṛttyā pravartate |",
  "S04n449:436": "vijñānena vijānāti manasā manyate punaḥ || 116 ||",
  "S04n449:437": "pañcānāṃ khyāyate dṛśyaṃ kramo nāsti samāhite |",
  "S04n449:438": "citrācāryo yathā kaściccitrāntevāsiko'pi vā |",
  "S04n449:439": "citrārthe nāmayedraṅgān deśayāmi tathā hyaham || 117 ||",
  "S04n449:440": "raṅge na vidyate citraṃ na bhūmau na ca bhājane |",
  "S04n449:441": "sattvānāṃ karṣaṇārthāya raṅgaiścitraṃ vikalpyate |",
  "S04n449:442": "deśanā vyabhicāraṃ ca tattvaṃ hyakṣaravarjitam || 118 ||",
  "S04n449:443": "kṛtvā dharmeṣvavasthānaṃ tattvaṃ deśemi yoginām |",
  "S04n449:444": "tattvaṃ pratyātmagatikaṃ kalpyakalpena varjitam |",
  "S04n449:445": "deśemi jinaputrāṇāṃ neyaṃ bālāna deśanā || 119 ||",
  "S04n449:446": "vicitrā hi yathā māyā dṛśyate na ca vidyate |",
  "S04n449:447": "deśanāpi tathā citrā deśyate'vyabhicāriṇī |",
  "S04n449:448": "deśanā hi yadanyasya tadanyasyāpyadeśanā || 120 ||",
  "S04n449:449": "āture āture yadvadbhiṣadragvyaṃ prayacchati |",
  "S04n449:450": "buddhā hi tadvatsattvānāṃ cittamātraṃ vadanti vai || 121 ||",
  "S04n449:451": "tārkikāṇāmaviṣayaṃ śrāvakāṇāṃ na caiva hi |",
  "S04n449:452": "yaṃ deśayanti vai nāthāḥ pratyātmagatigocaram || 122 ||",
  "S04n449:453": "punaraparaṃ mahāmate bodhisattvena svacittadṛśyagrāhyagrāhakavikalpagocaraṃ parijñātukāmena saṃgaṇikāasaṃsargamiddhanivaraṇavigatena bhavitavyam |",
  "S04n449:454": "prathamamadhyamapaścādrātrajāgarikāyoganuyuktena bhavitavyam |",
  "S04n449:455": "kutīrthyaśāstrākhyāyikāśrāvakapratyekabuddhayānalakṣaṇavirahitena ca bhavitavyam |",
  "S04n449:456": "svacittadṛśyavikalpalakṣaṇagatiṃgatena ca bhavitavyaṃ bodhisattvena mahāsattvena ||",
  "S04n449:457": "punaraparaṃ mahāmate bodhisattvena mahāsattvena cittavijñānaprajñālakṣaṇavyavasthāyāṃ sthitvā upariṣṭādāryajñānalakṣaṇatrayayogaḥ karaṇīyaḥ |",
  "S04n449:458": "tatropariṣṭādāryajñānalakṣaṇatrayaṃ mahāmate katamat ?",
  "S04n449:459": "yaduta nirābhāsalakṣaṇaṃ sarvabuddhasvapraṇidhānādhiṣṭhānalakṣaṇaṃ pratyātmāryajñānagatilakṣaṇaṃ ca |",
  "S04n449:460": "yānyadhigamya yogī khañjagardabha iva cittaprajñājñānalakṣaṇaṃ hitvā jinasutāṣṭamīṃ prāpya bhūmiṃ taduttare lakṣaṇatraye yogamāpadyate ||",
  "S04n449:461": "tatra nirābhāsalakṣaṇaṃ punarmahāmate sarvaśrāvakapratyekabuddhatīrthalakṣaṇaparicayātpravartate |",
  "S04n449:462": "adhiṣṭhānalakṣaṇaṃ punarmahāmate pūrvabuddhasvapraṇidhānādhiṣṭhānataḥ pravartate |",
  "S04n449:463": "pratyātmāryajñānagatilakṣaṇaṃ punarmahāmate sarvadharmalakṣaṇānabhiniveśato māyopamasamādhikāyapratilambhādbuddhabhūmigatigamanapracārāt pravartate |",
  "S04n449:464": "etanmahāmate āryāṇāṃ lakṣaṇatrayaṃ yenāryeṇa lakṣatrayeṇa samanvāgatā āryāḥ svapratyātmāryajñānagatigocaramadhigacchanti |",
  "S04n449:465": "tasmāttarhi mahāmate āryajñānalakṣaṇatrayayogaḥ karaṇīyaḥ ||",
  "S04n449:466": "atha khalu mahāmatirbodhisattvo mahāsattvaḥ punareva tasyā bodhisattvaparṣadaścittāśayavicāramājñāya āryajñānavastupravicayaṃ nāma dharmaparyāyaṃ sarvabuddhādhiṣṭhānādhiṣṭhito bhagavantaṃ paripṛcchati sma-deśayatu me bhagavānāryajñānavastupravicayaṃ nāma dharmaparyāyamaṣṭottarapadaśataprabhedāśrayam,",
  "S04n449:467": "yamāśritya tathāgatā arhantaḥ samyaksaṃbuddhā bodhisattvānāṃ mahāsattvānāṃ svasāmānyalakṣaṇapatitānāṃ parikalpitasvabhāvagatiprabhedaṃ deśayanti,",
  "S04n449:468": "yena parikalpitasvabhāvagatiprabhedena suprativibhāgaviddhena pudgaladharmanairātmyapracāraṃ prativiśodhya bhūmiṣu kṛtavidyāḥ sarvaśrāvakapratyekabuddhatīrthakaradhyānasamādhisamāpattisukhamatikramya tathāgatācintyaviṣayapracāragatipracāraṃ pañcadharmasvabhāvagativinivṛttaṃ tathāgataṃ dharmakāyaṃ prajñājñānasunibaddhadharmaṃ māyāviṣayābhinivṛttaṃ sarvabuddhakṣetratuṣitabhavanākaniṣṭhālayopagaṃ tathāgatakāyaṃ pratilabheran ||",
  "S04n449:469": "bhagavānāha-iha mahāmate eke tīrthyātīrthyadṛṣṭayo nāstitvābhiniviṣṭā vikalpabuddhihetukṣayasvabhāvābhāvānnāsti śaśasya viṣāṇaṃ vikalpayanti |",
  "S04n449:470": "yathā śaśaviṣāṇaṃ nāsti,",
  "S04n449:471": "evaṃ sarvadharmāḥ |",
  "S04n449:472": "anye punarmahāmate bhūtaguṇāṇudravyasaṃsthānasaṃniveśaviśeṣaṃ dṛṣṭvā nāstiśaśaśṛṅgābhiniveśābhiniviṣṭā asti gośṛṅgamiti kalpayanti |",
  "S04n449:473": "te mahāmate antadvayadṛṣṭipatitāścittamātrānavadhāritamatayaḥ |",
  "S04n449:474": "svacittadhātuvikalpena te puṣṇanti |",
  "S04n449:475": "dehabhogapratiṣṭhāgativikalpamātre mahāmate śaśaśṛṅgaṃ nāstyastivinivṛttaṃ na kalpayettathā mahāmate sarvabhāvānāṃ nāstyastivinivṛttaṃ na kalpayitavyam ||",
  "S04n449:476": "ye punarmahāmate nāstyastivinivṛttā nāsti śaśaśṛṅgaṃ na kalpayanti,",
  "S04n449:477": "tairanyonyāpekṣahetutvānnāsti śaśaviṣāṇamiti na kalpayitavyam |",
  "S04n449:478": "āparamāṇupravicayādvastvanupalabdhabhāvānmahāmate āryajñānagocaravinivṛttamasti gośṛṅgamiti na kalpayitavyam ||",
  "S04n449:479": "atha khalu mahāmatirbodhisattvo mahāsattvo bhagavantametadavocat-nanu bhagavan vikalpasyāpravṛttilakṣaṇaṃ dṛṣṭvā anumimīmahe vikalpāpravṛttyapekṣaṃ tasya nāstitvam |",
  "S04n449:480": "bhagavānāha- na hi mahāmate vikalpāpravṛttyapekṣaṃ tasya nāstitvam |",
  "S04n449:481": "tatkasya hetoḥ ?",
  "S04n449:482": "vikalpasya tatpravṛttihetutvāt |",
  "S04n449:483": "tadviṣāṇāśrayapravṛtto hi mahāmate vikalpaḥ |",
  "S04n449:484": "yasmādviṣāṇāśrayapravṛtto mahāmate vikalpaḥ,",
  "S04n449:485": "tasmādāśrayahetutvādanyānanyavivarjitatvānna hi tadapekṣaṃ nāstitvaṃ śaśaviṣāṇasya |",
  "S04n449:486": "yadi punarmahāmate vikalpo'nyaḥ syācchaśaviṣāṇādaviṣāṇahetukaḥ syāt |",
  "S04n449:487": "athānanyaḥ syāt,",
  "S04n449:488": "taddhetukatvādāparamāṇupravicayānupalabdherviṣāṇādananyatvāttadabhāvaḥ syāt |",
  "S04n449:489": "tadubhayabhāvābhāvātkasya kimapekṣya nāstitvaṃ bhavati ?",
  "S04n449:490": "atha na bhavati mahāmate apekṣya nāstitvaṃ śaśaviṣāṇasya astitvamapekṣya nāstitvaṃ śaśaviṣāṇaṃ na kalpayitavyaṃ viṣamahetutvānmahāmate nāstyastitvam siddhirna bhavati nāstyastitvavādinām |",
  "S04n449:491": "anye punarmahāmate tīrthakaradṛṣṭayo rūpakāraṇasaṃsthānābhiniveśābhiniviṣṭā ākāśabhāvāparicchedakuśalā rūpamākāśabhāvavigataṃ paricchedaṃ dṛṣṭvā vikalpayanti |",
  "S04n449:492": "ākāśameva ca mahāmate rūpam |",
  "S04n449:493": "rūpabhūtānupraveśānmahāmate rūpamevākāśam |",
  "S04n449:494": "ādheyādhāravyayasthānabhāvena mahāmate rūpākāśakāraṇayoḥ pravibhāgaḥ pratyetavyaḥ |",
  "S04n449:495": "bhūtāni mahāmate pravartamānāni parasparasvalakṣaṇabhedabhinnāni ākāśe cāpratiṣṭhitāni |",
  "S04n449:496": "na ca teṣvākāśaṃ nāsti |",
  "S04n449:497": "evameva śaśasya viṣāṇaṃ mahāmate goviṣāṇamapekṣya bhavati |",
  "S04n449:498": "goviṣāṇaṃ punarmahāmate aṇuśo vibhajyamānaṃ punarapyaṇavo vibhajyamānā aṇutvalakṣaṇe nāvatiṣṭhante |",
  "S04n449:499": "tasya kimapekṣya nāstitvaṃ bhavati ?",
  "S04n449:500": "athānyadapekṣya vastu,",
  "S04n449:501": "tadapyevaṃdharmi ||",
  "S04n449:502": "atha khalu bhagavān punarapi mahāmatiṃ bodhisattvaṃ mahāsattvametadavocat-śaśagośṛṅgākāśarūpapadṛṣṭivikalpavigatena mahāmate bhavitavyam,",
  "S04n449:503": "tadanyaiśca bodhisattvaiḥ ||",
  "S04n449:504": "svacittadṛśyavikalpānugamamanasā ca mahāmate bhavitavyam |",
  "S04n449:505": "sarvajinasutakṣetramaṇḍale ca tvayā svacittadṛśyayogopadeśaḥ karaṇīyaḥ ||",
  "S04n449:506": "atha khalu bhagavāṃstasyāṃ velāyāmimā gāthā abhāṣata -",
  "S04n449:507": "dṛśyaṃ na vidyate cittaṃ cittaṃ dṛśyātpravartate |",
  "S04n449:508": "devabhogapratiṣṭhānamālayaṃ khyāyate nṛṇām || 123 ||",
  "S04n449:509": "cittaṃ manaśca vijñānaṃ svabhāvaṃ dharmapañcakam |",
  "S04n449:510": "nairātmyaṃ dvitayaṃ śuddhaṃ prabhāṣante vināyakāḥ || 124 ||",
  "S04n449:511": "dīrghahrasvādisaṃbandhamanyonyataḥ pravartate |",
  "S04n449:512": "astitvasādhakaṃ nāsti asti nāstitvasādhakam || 125 ||",
  "S04n449:513": "aṇuśo bhajyamānaṃ hi naiva rūpaṃ vikalpayet |",
  "S04n449:514": "cittamātraṃ vyavasthānaṃ kudṛṣṭyā na prasīdati || 126 ||",
  "S04n449:515": "tārkikāṇāmaviṣayaḥ śrāvakāṇāṃ na caiva hi |",
  "S04n449:516": "yaṃ deśayanti vai nāthāḥ pratyātmagatigocaram || 127 ||",
  "S04n449:517": "atha khalu mahāmatirbodhisattvo mahāsattvaḥ punarapi svacittadṛśyadhārāviśuddhyarthaṃ bhagavantamadhyeṣate sma-kathaṃ bhagavan svacittadṛśyadhārā viśudhyati yugapatkramavṛttyā vā ?",
  "S04n449:518": "bhagavānāha-kramavṛttyā mahāmate svacittadṛśyadhārā viśudhyati na yugapat |",
  "S04n449:519": "tadyathā mahāmate āmraphalāni kramaśaḥ pacyante na yugapat,",
  "S04n449:520": "evameva mahāmate svacittadṛśyadhārā sattvānāṃ kramaśo viśudhyati na yugapat |",
  "S04n449:521": "tadyathā mahāmate kumbhakāraḥ kramaśo bhāṇḍāni kurute na yugapat,",
  "S04n449:522": "evameva mahāmate tathāgataḥ sattvānāṃ svacittadṛśyadhārāṃ kramaśo viśodhayati na yugapat |",
  "S04n449:523": "tadyathā mahāmate pṛthivyāṃ tṛṇagulmauṣadhivanaspatayaḥ kramavṛttyā virohanti na yugapat,",
  "S04n449:524": "evameva mahāmate sattvānāṃ tathāgataḥ kramaśaḥ svacittadṛśyadhārāṃ viśodhayati na yugapat |",
  "S04n449:525": "tadyathā mahāmate hāsyalāsyagītavāditravīṇālekhyayogyāḥ kramaśaḥ pravartante na yugapat,",
  "S04n449:526": "evemeva mahāmate tathāgataḥ sarvasattvānāṃ kramaśaḥ svacittadṛśyadhārāṃ viśodhayati na yugapat |",
  "S04n449:527": "tadyathā mahāmate darpaṇāntargatāḥ sarvarūpāvabhāsāḥ saṃdṛśyante nirvikalpā yugapat,",
  "S04n449:528": "evameva mahāmate svacittadṛśyadhārāṃ yugapattathāgataḥ sarvasattvānāṃ viśodhayati nirvikalpāṃ nirābhāsagocarām |",
  "S04n449:529": "tadyathā mahāmate somādityamaṇḍalaṃ yugapatsarvarūpāvabhāsān kiraṇaiḥ prakāśayati,",
  "S04n449:530": "evameva mahāmate tathāgataḥ svacittadṛśyadauṣṭhulyavāsanāvigatānāṃ sattvānāṃ yugapadacintyajñānajinagocaraviṣayaṃ saṃdarśayati |",
  "S04n449:531": "tadyathā mahāmate ālayavijñānaṃ svacittadṛśyadehapratiṣṭhābhogaviṣayaṃ yugapadvibhāvayati,",
  "S04n449:532": "evameva mahāmate niṣyandabuddho yugapatsattvagocaraṃ paripācya ākaniṣṭhabhavanavimānālayayogaṃ yogināmarpayati |",
  "S04n449:533": "tadyathā mahāmate dharmatābuddho yugapanniṣyandanirmāṇakiraṇairvirājate,",
  "S04n449:534": "evameva mahāmate pratyātmāryagatidharmalakṣaṇaṃ bhāvābhāvakudṛṣṭivinivartanatayā yugapadvirājate ||",
  "S04n449:535": "punaraparaṃ mahāmate dharmatāniṣyandabuddhaḥ svasāmānyalakṣaṇapatitātsarvadharmātsvacittadṛśyavāsanāhetulakṣaṇopanibaddhātparikalpita-svabhāvābhiniveśahetukānatadātmakavividhamāyāraṅgapuruṣavaicitryābhiniveśānupalabdhito mahāmate deśayati |",
  "S04n449:536": "punaraparaṃ mahāmate parikalpitasvabhāvavṛttilakṣaṇaṃ paratantrasvabhāvābhiniveśataḥ pravartate |",
  "S04n449:537": "tadyathā tṛṇakāṣṭhagulmalatāśrayānmāyāvidyāpuruṣasaṃyogātsarvasattvarūpadhāriṇaṃ māyāpuruṣavigrahamabhiniṣpannaikasattvaśarīraṃ vividhakalpavikalpitaṃ khyāyate,",
  "S04n449:538": "tathā khyāyannapi mahāmate tadātmako na bhavati,",
  "S04n449:539": "evameva mahāmate paratantrasvabhāve parikalpitasvabhāve vividhavikalpacittavicitralakṣaṇaṃ khyāyate |",
  "S04n449:540": "vastuparikalpalakṣaṇābhiniveśavāsanātparikalpayan mahāmate parikalpitasvabhāvalakṣaṇaṃ bhavati |",
  "S04n449:541": "eṣā mahāmate niṣyandabuddhadeśanā |",
  "S04n449:542": "dharmatābuddhaḥ punarmahāmate cittasvabhāvalakṣaṇavisaṃyuktāṃ pratyātmāryagatigocaravyavasthāṃ karoti |",
  "S04n449:543": "nirmitanirmāṇabuddhaḥ punarmahāmate dānaśīladhyānasamādhicitraprajñājñānaskandhadhātvāyatanavimokṣavijñānagatilakṣaṇaprabhedapracāraṃ vyavasthāpayati |",
  "S04n449:544": "tīrthyadṛṣṭyā ca rūpyasamatikramaṇalakṣaṇaṃ deśayati |",
  "S04n449:545": "dharmatābuddhaḥ punarmahāmate nirālambaḥ |",
  "S04n449:546": "ālambavigataṃ sarvakriyendriyapramāṇalakṣaṇavinivṛttamaviṣayaṃ bālaśrāvakapratyekabuddhatīrthakarātmakalakṣaṇābhiniveśābhiniviṣṭānām |",
  "S04n449:547": "tasmāttarhi mahāmate pratyātmāryagativiśeṣalakṣaṇe yogaḥ karaṇīyaḥ |",
  "S04n449:548": "svacittalakṣaṇadṛśyavinivṛttidṛṣṭinā ca te bhavitavyam ||",
  "S04n449:549": "punaraparaṃ mahāmate dvividhaṃ śrāvakayānanayaprabhedalakṣaṇaṃ yaduta pratyātmāryādhigamaviśeṣalakṣaṇaṃ ca bhāvavikalpasvabhāvābhiniveśalakṣaṇaṃ ca |",
  "S04n449:550": "tatra mahāmate pratyātmāryādhigamaviśeṣalakṣaṇaṃ śrāvakāṇāṃ katamat ?",
  "S04n449:551": "yaduta śūnyatānātmaduḥkhānityaviṣayasatyavairāgyopaśamātskandhadhātvāyatanasvasāmānya-lakṣaṇabāhyārthavināśalakṣaṇādyathābhūtaparijñānāccittaṃ samādhīyate |",
  "S04n449:552": "svacittaṃ samādhāya dhyānavimokṣasamādhimārgaphalasamāpattivimuktivāsanācintyapariṇaticyutivigataṃ pratyātmāryagatilakṣaṇasukhavihāraṃ mahāmate adhigacchanti śrāvakāḥ |",
  "S04n449:553": "etanmahāmate śrāvakāṇāṃ pratyātmāryagatilakṣaṇam |",
  "S04n449:554": "etaddhi mahāmate śrāvakāṇāṃ pratyātmāryādhigamavihārasukhamadhigamya bodhisattvena mahāsattvena nirodhasukhaṃ samāpattisukhaṃ ca sattvakriyāpekṣayā pūrvasvapraṇidhānābhinirhṛtatayā ca na sākṣātkaraṇīyam |",
  "S04n449:555": "etanmahāmate śrāvakāṇāṃ pratyātmāryagatilakṣaṇasukhaṃ yatra bodhisattvena mahāsattvena pratyātmāryagatilakṣaṇasukhe na śikṣitavyam |",
  "S04n449:556": "bhāvavikalpasvabhāvābhiniveśaḥ punarmahāmate śrāvakāṇāṃ katamaḥ?",
  "S04n449:557": "yaduta nīlapītoṣṇadravacalakaṭhināni mahābhūtānyakriyāpravṛttāni svasāmānyalakṣaṇayuktyāgamapramāṇasuvinibaddhāni dṛṣṭvā tatsvabhāvābhiniveśavikalpaḥ pravartate |",
  "S04n449:558": "etanmahāmate bodhisattvenādhigamya vyāvartayitavyam |",
  "S04n449:559": "dharmanairātmyalakṣaṇānupraveśatayā pudgalanairātmyalakṣaṇadṛṣṭiṃ nivārya bhūmikramānusaṃghau pratiṣṭhāpayitavyam |",
  "S04n449:560": "etanmahāmate śrāvakāṇāṃ bhāvavikalpasvabhāvābhiniveśalakṣaṇaṃ yaduktam,",
  "S04n449:561": "idaṃ tatpratyuktam ||",
  "S04n449:562": "atha khalu mahāmatirbodhisattvo mahāsattvo bhagavantametadavocat-nityamacintyaṃ ca bhagavatā pratyātmāryagatigocaraṃ paramārthagocaraṃ ca prabhāṣitam |",
  "S04n449:563": "nanu bhagavaṃstīrthakarā api nityācintyavādinaḥ kāraṇānām ?",
  "S04n449:564": "bhagavānāha-na mahāmate tīrthakarāṇāṃ kāraṇasya nityācintyatāṃ prāpnoti |",
  "S04n449:565": "tatkasya hetoḥ ?",
  "S04n449:566": "tīrthakarāṇāṃ mahāmate nityācintyaṃ na hetusvalakṣaṇayuktam |",
  "S04n449:567": "yasya mahāmate nityācintyaṃ na hetusvalakṣaṇayuktam,",
  "S04n449:568": "tatkathaṃ kenābhivyajyate nityamacintyamiti?",
  "S04n449:569": "nityācintyavādaḥ punarmahāmate yadi hetusvalakṣaṇayuktaḥ syāt,",
  "S04n449:570": "nityaṃ kāraṇādhīnahetulakṣaṇatvānnityamacintyaṃ na bhavati |",
  "S04n449:571": "mama tu mahāmate paramārthanityācintyaṃ paramārthalakṣaṇahetuyuktaṃ bhāvābhāvavigataṃ pratyātmāryādhigamalakṣaṇatvāllakṣaṇavatparamārthajñānahetutvācca hetumadbhāvābhāvavigatatvādakṛtakākāśanirvāṇanirodhadṛṣṭāntasādharmyānnityam |",
  "S04n449:572": "ata etanmahāmate tīrthakaranityācintyavādatulyaṃ na bhavati |",
  "S04n449:573": "nityācintyataiveyaṃ mahāmate tathāgatānāṃ pratyātmāryajñānādhigamatathatā |",
  "S04n449:574": "tasmāttarhi mahāmate bodhisattvena mahāsattvena nityācintyapratyātmāryajñānādhigamāya yogaḥ karaṇīyaḥ ||",
  "S04n449:575": "punaraparaṃ mahāmate nityācintyatā tīrthakarāṇāmanityabhāvavilakṣaṇahetutvāt |",
  "S04n449:576": "na svakṛtahetulakṣaṇaprabhāvitatvānnityam |",
  "S04n449:577": "yadi punarmahāmate tīrthakarāṇāṃ nityācintyatā kṛtakabhāvābhāvādanityatāṃ dṛṣṭvā anumānabuddhyā nityaṃ samāpyate,",
  "S04n449:578": "tenaiva hetunā mamāpi mahāmate kṛtakabhāvābhāvādanityatāṃ dṛṣṭvā nityamahetūpadeśāt ||",
  "S04n449:579": "yadi punarmahāmate hetulakṣaṇasaṃyuktaṃ nityācintyatā,",
  "S04n449:580": "tīrthakarāṇāṃ hetubhāvasvalakṣaṇabhāvābhāvācchaśaviṣāṇatulyā mahāmate nityācintyatā,",
  "S04n449:581": "vāgvikalpamātrā ca mahāmate tīrthakarāṇāṃ prasajyate |",
  "S04n449:582": "tatkasya hetoḥ ?",
  "S04n449:583": "yaduta vāgvikalpamātraṃ hi mahāmate śaśaviṣāṇaṃ svahetulakṣaṇābhāvāt |",
  "S04n449:584": "mama tu mahāmate nityācintyatā pratyātmāryādhigamalakṣaṇahetutvātkṛtakabhāvābhāvavarjitatvānnityam,",
  "S04n449:585": "na bāhyabhāvābhāvanityānityānupramāṇānnityam |",
  "S04n449:586": "yasya punarmahāmate bāhyābhāvānnityānumānānnityācintyatvānnityam,",
  "S04n449:587": "tasyā nityācintyatāyāḥ svahetulakṣaṇaṃ na jānīte |",
  "S04n449:588": "pratyātmādhigamāryajñānagocaralakṣaṇaṃ bahirdhā te mahāmate asaṃkathyāḥ ||",
  "S04n449:589": "punaraparaṃ mahāmate saṃsāravikalpaduḥkhabhayabhītā nirvāṇamanveṣante |",
  "S04n449:590": "saṃsāranirvāṇayoraviśeṣajñāḥ sarvabhāvavikalpābhāvādindriyāṇāmanāgataviṣayoparamācca mahāmate nirvāṇaṃ vikalpayanti na pratyātmagativijñānālayaṃ parāvṛttipūrvakaṃ mahāmate |",
  "S04n449:591": "ataste mahāmate mohapuruṣā yānatrayavādino bhavanti,",
  "S04n449:592": "na cittamātragatinirābhāasavādinaḥ |",
  "S04n449:593": "ataste mahāmate atītānāgatapratyutpannānāṃ tathāgatānāṃ svacittadṛśyagocarānabhijñā bāhyacittadṛśyagocarābhiniviṣṭāḥ |",
  "S04n449:594": "te saṃsāragaticakre punarmahāmate caṃkramyante ||",
  "S04n449:595": "punaraparaṃ mahāmate anutpannān sarvadharmānatītānāgatapratyutpannāstathāgatā bhāṣante |",
  "S04n449:596": "tatkasya hetoḥ ?",
  "S04n449:597": "yaduta svacittadṛśyabhāvābhāvātsadasatorutpattivirahitatvānmahāmate anutpannāḥ sarvabhāvāḥ |",
  "S04n449:598": "śaśahayakharoṣṭraviṣāṇatulyā mahāmate sarvadharmāḥ |",
  "S04n449:599": "bālapṛthagjanābhūtaparikalpitasvabhāvavikalpitatvānmahāmate anutpannāḥ sarvabhāvāḥ |",
  "S04n449:600": "pratyātmāryajñānagatigocaro hi mahāmate sarvabhāvasvabhāvalakṣaṇotpādaḥ,",
  "S04n449:601": "na bālapṛthagjanavikalpadvayagocarasvabhāvaḥ |",
  "S04n449:602": "dehabhogapratiṣṭhāgatisvabhāvalakṣaṇaṃ mahāmate ālayavijñānaṃ grāhyagrāhakalakṣaṇena pravartamānaṃ bālā utpādasthitibhaṅgadṛṣṭidvayapatitāśayā utpādaṃ sarvabhāvānāṃ sadasatorvikalpayanti |",
  "S04n449:603": "atra te mahāmate yogaḥ karaṇīyaḥ ||",
  "S04n449:604": "punaraparaṃ mahāmate pañcābhisamayagotrāṇi |",
  "S04n449:605": "katamāni pañca ?",
  "S04n449:606": "yaduta śrāvakayānābhisamayagotraṃ pratyekabuddhayānābhisamayagotraṃ tathāgatayānābhisamayagotram aniyataikataragotram agotraṃ ca pañcamam |",
  "S04n449:607": "kathaṃ punarmahāmate śrāvakayānābhisamayagotraṃ pratyetavyam ?",
  "S04n449:608": "yaḥ skandhadhātvāyatanasvasāmānyalakṣaṇaparijñānādhigame deśyamāne romāñcitatanurbhavati |",
  "S04n449:609": "lakṣaṇaparicayajñāne cāsya buddhiḥ praskandati,",
  "S04n449:610": "na pratītyasamutpādāvinirbhāgalakṣaṇaparicaye |",
  "S04n449:611": "idaṃ mahāmate śrāvakayānābhisamayagotram |",
  "S04n449:612": "yaḥ śrāvakayānābhisamayaṃ dṛṣṭvā ṣaṭpañcamyāṃ bhūmau paryutthānakleśaprahīṇo vāsanakleśāprahīṇo'cintyācyutigataḥ samyaksiṃhanādaṃ nadati-kṣīṇā me jātiḥ,",
  "S04n449:613": "uṣitaṃ brahmacaryam,",
  "S04n449:614": "ityevamādi nigadya pudgalanairātmyaparicayādyāvannirvāṇabuddhirbhavati ||",
  "S04n449:615": "anye punarmahāmate ātmasattvajīvapoṣapuruṣapudgalasattvāvabodhānnirvāṇamanveṣante |",
  "S04n449:616": "anye punarmahāmate kāraṇādhīnān sarvadharmān dṛṣṭvā nirvāṇagatibuddhayo bhavanti |",
  "S04n449:617": "dharmanairātmyadarśanābhāvānnāsti mokṣo mahāmate |",
  "S04n449:618": "eṣā mahāmate śrāvakayānābhisamayagotrakasyāniryāṇaniryāṇabuddhiḥ |",
  "S04n449:619": "atra te mahāmate kudṛṣṭivyāvṛttyarthaṃ yogaḥ karaṇīyaḥ ||",
  "S04n449:620": "tatra mahāmate pratyekabuddhayānābhisamayagotrakaḥ,",
  "S04n449:621": "yaḥ pratyekābhisamaye deśyamāne aśruhṛṣṭaromāñcitatanurbhavati |",
  "S04n449:622": "asaṃsargapratyayādbhāvābhiniveśabahuvividhasvakāyavaicitryarddhivyastayamakaprātihāryadarśane nirdiśyamāne'nunīyate,",
  "S04n449:623": "sa pratyekabuddhayānābhisamayagotraka iti viditvā pratyekabuddhayānābhisamayānurūpā kathā karaṇīyā |",
  "S04n449:624": "etanmahāmate pratyekabuddhayānābhisamayagotrakasya lakṣaṇam ||",
  "S04n449:625": "tatra mahāmate tathāgatayānābhisamayagotraṃ trividham-yaduta svabhāvaniḥsvabhāvadharmābhisamayagotram,",
  "S04n449:626": "adhigamasvapratyātmāryābhisamayagotram,",
  "S04n449:627": "bāhyabuddhakṣetraudāryābhisamayagotraṃ ca |",
  "S04n449:628": "yadā punarmahāmate trayāṇāmapyeṣāmanyatame deśyamāne svacittadṛśyadehālabhogapratiṣṭhācintyaviṣaye deśyamāne notrasati na saṃtrasati na saṃtrāsamāpadyate,",
  "S04n449:629": "veditavyamayaṃ tathāgatayānābhisamayagotraka iti |",
  "S04n449:630": "etanmahāmate tathāgatayānābhisamayagotrakasya lakṣaṇam ||",
  "S04n449:631": "aniyatagotrakaḥ punarmahāmate triṣvapyeteṣu deśyamāneṣu yatrānunīyate tatrānuyojyaḥ syāt |",
  "S04n449:632": "parikarmabhūmiriyaṃ mahāmate gotravyavasthā |",
  "S04n449:633": "nirābhāsabhūmyavakramaṇatayā vyavasthā kriyate |",
  "S04n449:634": "pratyātmālaye tu svakleśavāsanāśuddhasya dharmanairātmyadarśanātsamādhisukhavihāraṃ prāpya śrāvako jinakāyatāṃ pratilapsyate ||",
  "S04n449:635": "atha khalu bhagavāṃstasyāṃ velāyāmimā gāthā abhāṣat -",
  "S04n449:636": "srotāpattiphalaṃ caiva sakṛdāgāminastathā |",
  "S04n449:637": "anāgāmiphalaṃ caiva arhattvaṃ cittavibhramam || 128 ||",
  "S04n449:638": "triyānamekayānaṃ ca ayānaṃ ca vadāmyaham |",
  "S04n449:639": "bālānāṃ mandabuddhīnāmāryāṇāṃ ca viviktatām || 129 ||",
  "S04n449:640": "dvāraṃ hi paramārthasya vijñaptirdvayavarjitā |",
  "S04n449:641": "yānatrayavyavasthānaṃ nirābhāse sthite kutaḥ || 130 ||",
  "S04n449:642": "dhyānāni cāpramāṇāni ārūpyāśca samādhayaḥ |",
  "S04n449:643": "saṃjñānirodho nikhilaṃ cittamātre na vidyate || 131 ||",
  "S04n449:644": "tatrecchantikānāṃ punarmahāmate anicchantikatāmokṣaṃ kena pravartate ?",
  "S04n449:645": "yaduta sarvakuśalamūlotsargataśca sattvānādikālapraṇidhānataśca |",
  "S04n449:646": "tatra sarvakuśalamūlotsargaḥ katamaḥ ?",
  "S04n449:647": "yaduta bodhisattvapiṭakanikṣepo'bhyākhyānaṃ ca naite sūtrāntā vinayamokṣānukūlā iti bruvataḥ sarvakuśalamūlotsargatvānna nirvāyate |",
  "S04n449:648": "dvitīyaḥ punarmahāmate bodhisattvo mahāsattva evaṃ bhavapraṇidhānopāyapūrvakatvānnāparinirvṛtaiḥ sarvasattvaiḥ parinirvāsyāmīti tato na parinirvāti |",
  "S04n449:649": "etanmahāmate aparinirvāṇadharmakāṇāṃ lakṣaṇaṃ yenecchantikagatiṃ samādhigacchanti ||",
  "S04n449:650": "punarapi mahāmatirāha-katamo'tra bhagavan atyantato na parinirvāti ?",
  "S04n449:651": "bhagavānāha-bodhisattvecchantiko'tra mahāmate ādiparinirvṛtān sarvadharmān viditvā atyantato na parinirvāti |",
  "S04n449:652": "na punaḥ sarvakuśalamūlotsargecchantikaḥ |",
  "S04n449:653": "sarvakuśalamūlotsargecchantiko hi mahāmate punarapi tathāgatādhiṣṭhānātkadācitkarhicitkuśalamūlān vyutthāpayati |",
  "S04n449:654": "tatkasya hetoḥ ?",
  "S04n449:655": "yaduta aparityaktā hi mahāmate tathāgatānāṃ sarvasattvāḥ |",
  "S04n449:656": "ata etasmātkāraṇānmahāmate bodhisattvecchantiko na parinirvātīti ||",
  "S04n449:657": "punaraparaṃ mahāmate bodhisattvena mahāsattvena svabhāvalakṣaṇatrayakuśalena bhavitavyam |",
  "S04n449:658": "tatra mahāmate parikalpitasvabhāvo nimittātpravartate |",
  "S04n449:659": "kathaṃ punarmahāmate parikalpitasvabhāvo nimittātpravartate ?",
  "S04n449:660": "tatra mahāmate paratantrasvabhāvo vastunimittalakṣaṇākāraḥ khyāyate |",
  "S04n449:661": "tatra mahāmate vastunimittalakṣaṇābhiniveśaḥ punardviprakāraḥ |",
  "S04n449:662": "parikalpitasvabhāvaṃ vyavasthāpayanti tathāgatā arhantaḥ samyaksaṃbuddhā nāmābhiniveśalakṣaṇena ca nāmavastunimittābhiniveśalakṣaṇena ca |",
  "S04n449:663": "tatra vastunimittābhiniveśalakṣaṇaṃ punarmahāmate yaduta adhyātmabāhyadharmābhiniveśaḥ |",
  "S04n449:664": "nimittalakṣaṇābhiniveśaḥ punaryaduta teṣveva ādhyātmikabāhyeṣu dharmeṣu svasāmānyalakṣaṇaparijñānāvabodhaḥ |",
  "S04n449:665": "etanmahāmate dviprakāraṃ parikalpitasvabhāvasya lakṣaṇam |",
  "S04n449:666": "yadāśrayālambanātpravartate tatparatantram |",
  "S04n449:667": "tatra mahāmate pariniṣpannasvabhāvaḥ katamaḥ ?",
  "S04n449:668": "yaduta nimittanāmavastulakṣaṇavikalpavirahitaṃ tathatāryajñānagatimanapratyātmāryajñānagatigocaraḥ |",
  "S04n449:669": "eṣa mahāmate pariniṣpannasvabhāvastathāgatagarbhahṛdayam ||",
  "S04n449:670": "atha khalu bhagavāṃstasyāṃ velāyāmimāṃ gāthāmabhāṣata-",
  "S04n449:671": "nimittaṃ nāma saṃkalpaḥ svabhāvadvayalakṣaṇam |",
  "S04n449:672": "samyagjñānaṃ hi tathatā pariniṣpannalakṣaṇam || 132 ||",
  "S04n449:673": "eṣa mahāmate pañcadharmasvabhāvalakṣaṇapravicayo nāma dharmaparyāyaḥ pratyātmāryajñānagatigocaraḥ,",
  "S04n449:674": "yatra tvayā anyaiśca bodhisattvaiḥ śikṣitavyam ||",
  "S04n449:675": "punaraparaṃ mahāmate bodhisattvena mahāsattvena nairātmyadvayalakṣaṇapravicayakuśalena bhavitavyam |",
  "S04n449:676": "tatra mahāmate katamannairātmyadvayalakṣaṇam ?",
  "S04n449:677": "yaduta ātmātmīyarahitaskandhadhātvāyatanakadambamajñānakarmatṛṣṇāprabhavaṃ cakṣuṣā rūpādigrahaṇābhiniveśātpravartamānaṃ vijñānaṃ sarvendriyaiḥ svacittadṛśyabhājanadehālayasvacittavikalpavikalpitaṃ vijñāpayati |",
  "S04n449:678": "nadībījadīpavāyumeghasadṛśakṣaṇaparaṃparābhedabhinnaṃ capalaṃ vānaramakṣikāsadṛśamacaukṣamacaukṣaviṣayacāryanātho'nala ivātṛptamanādikālaprapañcaviṣayavāsanārahitamaraghaṭṭacakrayantracakravatsaṃsārabhavagaticakre vicitradeharūpadhārimāyāvetālayantrapratimaṃ pravartamānaṃ pravartate |",
  "S04n449:679": "yadatra mahāmate lakṣaṇakauśalajñānam,",
  "S04n449:680": "idamucyate pudgalanairātmyajñānam ||",
  "S04n449:681": "tatra mahāmate dharmanairātmyajñānaṃ katamat ?",
  "S04n449:682": "yaduta skandhadhātvāyatanānāṃ parikalpitalakṣaṇasvabhāvāvabodhaḥ |",
  "S04n449:683": "yathā mahāmate skandhadhātvāyatanānyātmavirahitāni skandhasamūhamātraṃ hetukarmatṛṣṇāsūtropanibaddhamanyonyapratyayatayā pravartate nirīham,",
  "S04n449:684": "tathā skandhā api mahāmate svasāmānyalakṣaṇavirahitā abhūtaparikalpalakṣaṇavicitraprabhāvitā bālairvikalpyante na tvāryaiḥ |",
  "S04n449:685": "cittamanomanovijñānapañcadharmasvabhāvarahitān mahāmate sarvadharmān vibhāvayan bodhisattvo mahāsattvo dharmanairātmyakuśalo bhavati |",
  "S04n449:686": "dharmanairātmyakuśalaḥ punarmahāmate bodhisattvo mahāsattvo nacirātprathamāṃ bodhisattvabhūmiṃ nirābhāsapravicayāṃ pratilabhate |",
  "S04n449:687": "bhūmilakṣaṇapravicayāvabodhātpramuditānantaramanupūrvaṃ navasu bhūmiṣu kṛtavidyo mahādharmameghā pratilabhate |",
  "S04n449:688": "sa tasyāṃ pratiṣṭhito'nekaratnamuktopaśobhite mahāpadmarāje padmakṛtau mahāratnavimāne māyāsvabhāvagocaraparicayābhinirvṛtte niṣaṇṇaḥ tadanurūpairjinaputraiḥ parivṛtaḥ sarvabuddhakṣetrāgatairbuddhapāṇyabhiṣekaiścakravartiputravadabhiṣicyate |",
  "S04n449:689": "buddhasutabhūmimatikramya pratyātmāryadharmagatigamanatvāttathāgato dharmakāyavaśavartī bhaviṣyati dharmanairātmyadarśanāt |",
  "S04n449:690": "etanmahāmate sarvadharmanairātmyalakṣaṇam |",
  "S04n449:691": "atra te mahāmate śikṣitavyam,",
  "S04n449:692": "anyaiśca bodhisattvairmahāsattvaiḥ ||",
  "S04n449:693": "atha khalu mahāmatirbodhisattvo mahāsattvaḥ punarapi bhagavantametadavocat-samāropāpavādalakṣaṇaṃ me bhagavān deśayatu yathāhaṃ ca anye ca bodhisattvāḥ samāropāpavādakudṛṣṭivarjitamatayaḥ kṣipramanuttarāṃ samyaksaṃbodhimabhisaṃbudhyeran |",
  "S04n449:694": "abhisaṃbudhya śāśvatasamāropāpavādocchedadṛṣṭivivarjitāstava buddhanetrīṃ nāpavadiṣyante ||",
  "S04n449:695": "atha khalu bhagavān punarapi mahāmaterbodhisattvasya mahāsattvasyādhyeṣaṇāṃ viditvā imāṃ gāthāmabhāṣata -",
  "S04n449:696": "samāropāpavādo hi cittamātre na vidyate |",
  "S04n449:697": "dehabhogapratiṣṭhābhaṃ ye cittaṃ nābhijānate |",
  "S04n449:698": "samāropāpavādeṣu te carantyavipaścitaḥ || 133 ||",
  "S04n449:699": "atha khalu bhagavānetameva gāthārthamuddyotayan punarapyetadavocat-caturvidho mahāmate asatsamāropaḥ |",
  "S04n449:700": "katamaścaturvidhaḥ ?",
  "S04n449:701": "yaduta asallakṣaṇasamāropo'saddṛṣṭisamāropo'taddhetusamāropo'sadbhāvasamāropaḥ |",
  "S04n449:702": "eṣa hi mahāmate caturvidhaḥ samāropaḥ ||",
  "S04n449:703": "apavādaḥ punarmahāmate katamaḥ ?",
  "S04n449:704": "yaduta asyaiva kudṛṣṭisamāropasyānupalabdhipravicayābhāvādapavādo bhavati |",
  "S04n449:705": "etaddhi mahāmate samāropāpavādasya lakṣaṇam ||",
  "S04n449:706": "punaraparaṃ mahāmate asallakṣaṇasamāropasya lakṣaṇaṃ katamat ?",
  "S04n449:707": "yaduta skandhadhātvāyatanānāmasatsvasāmānyalakṣaṇābhiniveśaḥ-idamevamidaṃ nānyatheti |",
  "S04n449:708": "etaddhi mahāmate asallakṣaṇasamāropasya lakṣaṇam |",
  "S04n449:709": "eṣa hi mahāmate asallakṣaṇasamāropavikalpo'nādikālaprapañcadauṣṭhulyavicitravāsanābhiniveśātpravartate |",
  "S04n449:710": "etaddhi mahāmate asallakṣaṇasamāropasya lakṣaṇam ||",
  "S04n449:711": "asaddṛṣṭisamāropaḥ punarmahāmate yasteṣveva skandhadhātvāyataneṣvātmasattvajīvajantupoṣapuruṣapudgaladṛṣṭisamāropaḥ |",
  "S04n449:712": "ayamucyate mahāmate asaddṛṣṭisamāropaḥ ||",
  "S04n449:713": "asaddhetusamāropaḥ punarmahāmate yaduta ahetusamutpannaṃ prāgvijñānaṃ paścādabhūtvā māyāvadanutpannaṃ pūrvaṃ cakṣūrūpālokasmṛtipūrvakaṃ pravartate |",
  "S04n449:714": "pravṛtya bhūtvā ca punarvinaśyati |",
  "S04n449:715": "eṣa mahāmate asaddhetusamāropaḥ ||",
  "S04n449:716": "asaddhāvasamāropaḥ punarmahāmate yaduta ākāśanirodhanirvāṇākṛtakabhāvābhiniveśasamāropaḥ |",
  "S04n449:717": "ete ca mahāmate bhāvābhāvavinivṛttāḥ |",
  "S04n449:718": "śaśahayakharoṣṭraviṣāṇakeśoṇḍukaprakhyā mahāmate sarvadharmāḥ sadasatpakṣavigatāḥ |",
  "S04n449:719": "samāropāpavādāśca |",
  "S04n449:720": "bālairvikalpyante svacittadṛśyamātrānavadhāritamatibhirna tvāryaiḥ |",
  "S04n449:721": "etanmahāmate asadbhāvavikalpasamāropāpavādasya lakṣaṇam |",
  "S04n449:722": "tasmāttarhi mahāmate samāropāpavādadṛṣṭivigatena bhavitavyam ||",
  "S04n449:723": "punaraparaṃ mahāmate bodhisattvāścittamanomanovijñānapañcadharmasvabhāvanairātmyalakṣaṇadvayagatiṃgatvā parahitahetoranekarūpaveśadhāriṇo bhavanti |",
  "S04n449:724": "parikalpitasvabhāvā iva paratantrāśayā viśvarūpacintāmaṇisadṛśāḥ sarvabuddhakṣetraparṣanmaṇḍalagatā māyāsvapnapratibhāsapratibimbodakacandragatisamānutpādabhaṅgaśāśvatocchedarahitān sarvadharmān saṃmukhaṃ sarvatathāgatebhyaḥ sarvaśrāvakapratyekabuddhayānavirahān dharmadeśanāṃ śṛṇvanti,",
  "S04n449:725": "samādhimukhaśatasahasrāṇi ca pratilabhante |",
  "S04n449:726": "yāvadanekāni samādhikoṭīniyutaśatasahasrāṇi pratilabhyaḥ taiḥ samādhibhiḥ kṣetrātkṣetraṃ saṃkrāmanti |",
  "S04n449:727": "buddhapūjābhiyuktāśca sarvopapattidevabhavanālayeṣu ratnatrayamupadeśya buddharūpamāsthāya śrāvakagaṇabodhisattvagaṇaparivṛtāḥ svacittadṛśyamātrāvatāraṇatayā bāhyabhāvābhāvopadeśaṃ kurvanti sadasatpakṣavinivṛttyartham ||",
  "S04n449:728": "atha khalu bhagavāṃstasyāṃ velāyāmimāṃ gāthāmabhāṣata -",
  "S04n449:729": "cittamātraṃ yadā lokaṃ prapaśyanti jinātmajāḥ |",
  "S04n449:730": "tadā nairmāṇikaṃ kāyaṃ kriyāsaṃskāravarjitam |",
  "S04n449:731": "labhante te balābhijñāvaśitaiḥ saha saṃyutam || 134 ||",
  "S04n449:732": "atha khalu mahāmatirbodhisattvo mahāsattvaḥ punarapi bhagavantamadhyeṣate sma-deśayatu bhagavān śūnyatānutpādādvayaniḥsvabhāvalakṣaṇaṃ sarvadharmāṇām,",
  "S04n449:733": "yena śūnyatānutpādādvayaniḥsvabhāvalakṣaṇāvabodhena ahaṃ ca anye ca bodhisattvā mahāsattvā nāstyastivikalpavarjitāḥ kṣipramanuttarāṃ samyaksaṃbodhimabhisaṃbudhyeran ||",
  "S04n449:734": "atha khalu bhagavān mahāmatiṃ bodhisattvaṃ mahāsattvametadavocat-tena hi mahāmate śṛṇu,",
  "S04n449:735": "tatsādhu ca suṣṭhu ca manasi kuru |",
  "S04n449:736": "bhāṣiṣye'haṃ te |",
  "S04n449:737": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n449:738": "bhagavānetadavocat-śūnyatā śūnyateti mahāmate parikalpitasvabhāvapadametat |",
  "S04n449:739": "parikalpitasvabhāvābhiniveśena punarmahāmate śūnyatānutpādābhāvādvayaniḥsvabhāvabhāvavādino bhavanti |",
  "S04n449:740": "tatra mahāmate saṃkṣepeṇa saptavidhā śūnyatā |",
  "S04n449:741": "yaduta lakṣaṇaśūnyatā bhāvasvabhāvaśūnyatā apracaritaśūnyatā pracaritaśūnyatā sarvadharmanirabhilāpyaśūnyatā paramārthāryajñānamahāśūnyatā itaretaraśūnyatā ca saptamī ||",
  "S04n449:742": "tatra mahāmate lakṣaṇaśūnyatā katamā ?",
  "S04n449:743": "yaduta svasāmānyalakṣaṇaśūnyāḥ sarvabhāvāḥ |",
  "S04n449:744": "parasparasamūhāpekṣitatvātpravicayavibhāgābhāvānmahāmate svasāmānyalakṣaṇasyāpravṛttiḥ |",
  "S04n449:745": "svaparobhayābhāvācca mahāmate lakṣaṇaṃ nāvatiṣṭhate |",
  "S04n449:746": "atastaducyate svalakṣaṇaśūnyāḥ sarvabhāvā iti ||",
  "S04n449:747": "bhāvasvabhāvaśūnyatā punarmahāmate katamā ?",
  "S04n449:748": "yaduta svayaṃ svabhāvābhāvotpattito mahāmate bhāvasvabhāvaśūnyatā bhavati sarvadharmāṇām |",
  "S04n449:749": "tenocyate bhāvasvabhāvaśūnyateti ||",
  "S04n449:750": "apracaritaśūnyatā punarmahāmate katamā ?",
  "S04n449:751": "yaduta apracaritapūrvaṃ nirvāṇaṃ skandheṣu |",
  "S04n449:752": "tenocyate apracaritaśūnyateti ||",
  "S04n449:753": "pracaritaśūnyatā punarmahāmate katamā ?",
  "S04n449:754": "yaduta skandhā ātmātmīyarahitā hetuyuktikriyākarmayogaiḥ pravartamānāḥ pravartante |",
  "S04n449:755": "tenocyate pracaritaśūnyateti ||",
  "S04n449:756": "sarvadharmanirabhilāpyaśūnyatā punarmahāmate katamā ?",
  "S04n449:757": "yaduta parikalpitasvabhāvānabhilāpyatvānnirabhilāpyaśūnyāḥ sarvadharmāḥ |",
  "S04n449:758": "tenocyate nirabhilāpyaśūnyateti ||",
  "S04n449:759": "paramārthāryajñānamahāśūnyatā punarmahāmate katamā ?",
  "S04n449:760": "yaduta svapratyātmāryajñānādhigamaḥ sarvadṛṣṭidoṣavāsanābhiḥ śūnyaḥ |",
  "S04n449:761": "tenocyate paramārthāryajñānamahāśūnyateti ||",
  "S04n449:762": "itaretaraśūnyatā punarmahāmate katamā ?",
  "S04n449:763": "yaduta yadyatra nāsti tattena śūnyamityucyate |",
  "S04n449:764": "tadyathā mahāmate śṛgālamātuḥ prāsāde hastigavaiḍakādyā na santi |",
  "S04n449:765": "aśūnyaṃ ca bhikṣubhiriti bhāṣitaṃ mayā |",
  "S04n449:766": "sa ca taiḥ śūnya ityucyate |",
  "S04n449:767": "na ca punarmahāmate prāsādaḥ prāsādabhāvato nāsti,",
  "S04n449:768": "bhikṣavaśca bhikṣubhāvato na santi |",
  "S04n449:769": "na ca te'nyatra hastigavaiḍakādyā bhāvā nāvatiṣṭhante |",
  "S04n449:770": "idaṃ mahāmate svasāmānyalakṣaṇaṃ sarvadharmāṇām |",
  "S04n449:771": "itaretaraṃ tu na saṃvidyate |",
  "S04n449:772": "tenocyate itaretaraśūnyateti |",
  "S04n449:773": "eṣā mahāmate saptavidhā śūnyatā |",
  "S04n449:774": "eṣā ca mahāmate itaretaraśūnyatā sarvajaghanyā |",
  "S04n449:775": "sā ca tvayā parivarjayitavyā ||",
  "S04n449:776": "na svayamutpadyate,",
  "S04n449:777": "na ca punarmahāmate te notpadyante anyatra samādhyavasthāyām |",
  "S04n449:778": "tenocyante anutpannā niḥsvabhāvāḥ |",
  "S04n449:779": "anutpattiṃ saṃghāya mahāmate niḥsvabhāvāḥ sarvabhāvāḥ |",
  "S04n449:780": "kṣaṇasaṃtatiprabandhābhāvācca anyathābhāvadarśanānmahāmate niḥsvabhāvāḥ sarvabhāvāḥ |",
  "S04n449:781": "tenocyate niḥsvabhāvāḥ sarvabhāvā iti ||",
  "S04n449:782": "advayalakṣaṇaṃ punarmahāmate katamat ?",
  "S04n449:783": "yaduta cchāyātapavaddīrghahrasvakṛṣṇaśuklavanmahāmate dvayaprabhāviatā na pṛthakpṛthak |",
  "S04n449:784": "evaṃ saṃsāranirvāṇavanmahāmate sarvadharmā advayāḥ |",
  "S04n449:785": "na yatra mahāmate nirvāṇaṃ tatra saṃsāraḥ |",
  "S04n449:786": "na ca yatra saṃsārastatra nirvāṇam,",
  "S04n449:787": "vilakṣaṇahetusadbhāvāt |",
  "S04n449:788": "tenocyate advayā saṃsāraparinirvāṇavatsarvadharmā iti |",
  "S04n449:789": "tasmāttarhi mahāmate śūnyatānutpādādvayaniḥsvabhāvalakṣaṇe yogaḥ karaṇīyaḥ ||",
  "S04n449:790": "atha khalu bhagavāṃstasyāṃ velāyāmime gāthe abhāṣata -",
  "S04n449:791": "deśemi śūnyatāṃ nityaṃ śāśvatocchedavarjitām |",
  "S04n449:792": "saṃsāraṃ svapnamāyākhyaṃ na ca karma vinaśyati || 135 ||",
  "S04n449:793": "ākāśamatha nirvāṇaṃ nirodhaṃ dvayameva ca |",
  "S04n449:794": "bālāḥ kalpentyakṛtakānāryā nāstyastivarjitān || 136 ||",
  "S04n449:795": "atha khalu bhagavān punarapi mahāmatiṃ bodhisattvaṃ mahāsattvametadavocat-etaddhi mahāmate śūnyatānutpādādvayaniḥsvabhāvalakṣaṇaṃ sarvabuddhānāṃ sarvasūtrāntagatam |",
  "S04n449:796": "yatra kvacitsūtrānte'yamevārtho vibhāvayitavyaḥ |",
  "S04n449:797": "eṣa hi mahāmate sūtrāntaḥ sarvasattvāśayadeśanārthavyabhicāraṇī,",
  "S04n449:798": "na sā tattvapratyavasthānakathā |",
  "S04n449:799": "tadyathā mahāmate mṛgatṛṣṇikā mṛgollāpinī udakabhāvābhiniveśenābhiniveśyate,",
  "S04n449:800": "tasyāṃ codakaṃ nāsti,",
  "S04n449:801": "evameva mahāmate sarvasūtrāntadeśanā dharmā bālānāṃ svavikalpasaṃtoṣaṇam,",
  "S04n449:802": "na tu sā tattvāryajñānavyavasthānakathā |",
  "S04n449:803": "tasmāttarhi mahāmate arthānusāriṇā bhavitavyaṃ na deśanābhilāpābhiniviṣṭena ||",
  "S04n449:804": "atha khalu mahāmatirbodhisattvo mahāsattvo bhagavantametadavocat-tathāgatagarbhaḥ punarbhagavatā sūtrāntapāṭhe'nuvarṇitaḥ |",
  "S04n449:805": "sa ca kila tvayā prakṛtiprabhāsvaraviśuddhyādiviśuddha eva varṇyate dvātriṃśallakṣaṇadharaḥ sarvasattvadehāntargataḥ |",
  "S04n449:806": "mahārghamūlyaratnaṃ malinavastupariveṣṭitamiva skandhadhātvāyatanavastuveṣṭito rāgadveṣamohābhūtaparikalpamalamalino nityo dhruvaḥ śivaḥ śāśvataśca bhagavatā varṇitaḥ |",
  "S04n449:807": "tatkathamayaṃ bhagavaṃstīrthakarātmavādatulyastathāgatagarbhavādo na bhavati ?",
  "S04n449:808": "tīrthakarā api bhagavan nityaḥ kartā nirguṇo vibhuravyaya ityātmavādopadeśaṃ kurvanti ||",
  "S04n449:809": "bhagavānāha-na hi mahāmate tīrthakarātmavādatulyo mama tathāgatagarbhopadeśaḥ |",
  "S04n449:810": "kiṃ tu mahāmate tathāgatāḥ śūnyatābhūtakoṭinirvāṇānutpādānimittāpraṇihitādyānāṃ mahāmate padārthānāṃ tathāgatagarbhopadeśaṃ kṛtvā tathāgatā arhantaḥ samyaksaṃbuddhā bālānāṃ nairātmyasaṃtrāsapadavivarjanārthaṃ nirvikalpanirābhāsagocaraṃ tathāgatagarbhamukhopadeśena deśayanti |",
  "S04n449:811": "na cātra mahāmate anāgatapratyutpannaiḥ bodhisattvairmahāsattvairātmābhiniveśaḥ kartavyaḥ |",
  "S04n449:812": "tadyathā mahāmate kumbhakāra ekasmānmṛtparamāṇurāśervividhāni bhāṇḍāni karoti hastaśilpadaṇḍodakasūtraprayatnayogāt,",
  "S04n449:813": "evameva mahāmate tathāgatāstadeva dharmanairātmyaṃ sarvavikalpalakṣaṇavinivṛttaṃ vividhaiḥ prajñopāyakauśalyayogairgarbhopadeśena vā nairātmyopadeśena vā kumbhakāravaccitraiḥ padavyañjanaparyāyairdeśayante |",
  "S04n449:814": "etasmātkāraṇānmahāmate tīrthakarātmavādopadeśatulyastathāgatagarbhopadeśo na bhavati |",
  "S04n449:815": "evaṃ hi mahāmate tathāgatagarbhopadeśamātmavādābhiniviṣṭānāṃ tīrthakarāṇāmākarṣaṇārthaṃ tathāgatagarbhopadeśena nirdiśanti-kathaṃ bata abhūtātmavikalpadṛṣṭipatitāśayā vimokṣatrayagocarapatitāśayopetāḥ kṣipramanuttarāṃ samyaksaṃbodhimabhisaṃbudhyeranniti |",
  "S04n449:816": "etadarthaṃ mahāmate tathāgatā arhantaḥ samyaksaṃbuddhāstathāgatagarbhopadeśaṃ kurvanti |",
  "S04n449:817": "ata etanna bhavati tīrthakarātmavādatulyam |",
  "S04n449:818": "tasmāttarhi mahāmate tīrthakaradṛṣṭivinivṛttyarthaṃ tathāgatanairātmyagarbhānusāriṇā ca te bhavitavyam ||",
  "S04n449:819": "atha khalu bhagavāṃstasyāṃ velāyāmimāṃ gāthāmabhāṣata-",
  "S04n449:820": "pudgalaḥ saṃtatiḥ skandhāḥ pratyayā aṇavastathā |",
  "S04n449:821": "pradhānamīśvaraḥ kartā cittamātraṃ vikalpyate || 137 ||",
  "S04n449:822": "atha khalu mahāmatirbodhisattvo'nāgatāṃ janatāṃ samālokya punarapi bhagavantamadhyeṣate sma-deśayatu me bhagavān yogābhisamayaṃ yathā bodhisattvā mahāsattvā mahāyogayogino bhavanti |",
  "S04n449:823": "bhagavānāha-caturbhirmahāmate dharmaiḥ samanvāgatā bodhisattvā mahāyogayogino bhavanti |",
  "S04n449:824": "katamaiścaturbhiḥ ?",
  "S04n449:825": "yaduta svacittadṛśyavibhāvanatayā ca utpādasthitibhaṅgadṛṣṭivivarjanatayā ca bāhyabhāvābhāvopalakṣaṇatayā ca svapratyātmāryajñānādhigamābhilakṣaṇatayā ca |",
  "S04n449:826": "ebhirmahāmate caturbhirdharmaiḥ samanvāgatā bodhisattvā mahāsattvā mahāyogayogino bhavanti ||",
  "S04n449:827": "tatra kathaṃ mahāmate bodhisattvo mahāsattvaḥ svacittadṛśyavibhāvanākuśalo bhavati ?",
  "S04n449:828": "yaduta sa evaṃ pratyavekṣate-svacittamātramidaṃ traidhātukamātmātmīyarahitaṃ nirīhamāyūhaniyūhavigatamanādikālaprapañcadauṣṭhulyavāsanābhiniveśavāsitaṃ traidhātukavicitrarūpopacāropanibaddhaṃ dehabhogapratiṣṭhāgativikalpānugataṃ vikalpyate khyāyate ca |",
  "S04n449:829": "evaṃ hi mahāmate bodhisattvo mahāsattvaḥ svacittadṛśyavibhāvanākuśalo bhavati ||",
  "S04n449:830": "kathaṃ punarmahāmate bodhisattvo mahāsattva utpādasthitibhaṅgadṛṣṭivivarjito bhavati ?",
  "S04n449:831": "yaduta māyāsvapnarūpajanmasadṛśāḥ sarvabhāvāḥ svaparobhayābhāvānnotpadyante |",
  "S04n449:832": "svacittamātrānusāritvādbāhyabhāvābhāvadarśanādvijñānānāmapravṛttiṃ dṛṣṭvā pratyayānāmakūṭarāśitvaṃ ca vikalpapratyayodbhavaṃ traidhātukaṃ paśyanto'dhyātmabāhyasarvadharmānupalabdhibhirniḥsvabhāvadarśanādutpādadṛṣṭivinivṛttau māyādidharmasvabhāvānugamādanutpattikadharmakṣāntiṃ pratilabhante |",
  "S04n449:833": "aṣṭamyāṃ bhūmau sthitāḥ cittamanomanovijñānapañcadharmasvabhāvanairātmyadvayagatiparāvṛttyadhigamānmanomayakāyaṃ pratilabhante ||",
  "S04n449:834": "mahāmatirāha-manomayakāya iti bhagavan kena kāraṇena ?",
  "S04n449:835": "bhagavānāha-manomaya iti mahāmate manovadapratihataśīghragābhitvānmanomaya ityucyate |",
  "S04n449:836": "tadyathā mahāmate mano'pratihataṃ girikuḍyanadīvṛkṣādiṣvanekāni yojanaśatasahasrāṇi pūrvadṛṣṭānubhūtān viṣayānanusmaran svacittaprabandhāvicchinnaśarīramapratihatagati pravartate,",
  "S04n449:837": "evameva mahāmate manomayakāyasahapratilambhena māyopamasamena samādhinā balavaśitābhijñānalakṣaṇakusumitamāryagatinikāyasahajo mana iva pravartate'pratihatagatiḥ pūrvapraṇidhānaviṣayānanusmaran sattvaparipākārtham |",
  "S04n449:838": "evaṃ hi mahāmate bodhisattvo mahāsattva utpādasthitibhaṅgadṛṣṭivivarjito bhavati ||",
  "S04n449:839": "tatra kathaṃ mahāmate bodhisattvo mahāsattvo bāhyabhāvābhāvopalakṣaṇakuśalo bhavati ?",
  "S04n449:840": "yaduta marīcisvapnakeśoṇḍukaprakhyā mahāmate sarvabhāvāḥ |",
  "S04n449:841": "anādikālaprapañcadauṣṭhulyavicitravipākavikalpavāsanābhiniveśahetukāḥ sarvabhāvasvabhāvā iti saṃpaśyan pratyātmāryajñānagativiṣayamabhilaṣate |",
  "S04n449:842": "ebhirmahāmate caturbhirdharmaiḥ samanvāgatā bodhisattvā mahāsattvā mahāyogayogino bhavanti |",
  "S04n449:843": "atra te mahāmate yogaḥ karaṇīyaḥ ||",
  "S04n449:844": "atha khalu mahāmatirbodhisattvaḥ punarapi bhagavantamadhyeṣate sma-deśayatu me bhagavān hetupratyayalakṣaṇaṃ sarvadharmāṇām,",
  "S04n449:845": "yena hetupratyayalakṣaṇāvabodhena ahaṃ ca anye ca bodhisattvā mahāsattvā sadasaddṛṣṭivikalparahitāḥ sarvabhāvanākramaṃ yugapadutpattiṃ na kalpayeyuḥ ||",
  "S04n449:846": "bhagavānāha-dviprakāraṃ mahāmate pratītyasamutpādahetulakṣaṇaṃ sarvadharmāṇāṃ yaduta bāhyaṃ ca ādhyātmikaṃ ca |",
  "S04n449:847": "tatra bāhyapratītyasamutpādo mahāmate |",
  "S04n449:848": "mṛtpiṇḍadaṇḍacakrasūtrodakapuruṣaprayatnādipratyayairmahāmate ghaṭa utpadyate |",
  "S04n449:849": "yathā ca mahāmate ghaṭo mṛtpiṇḍādeva,",
  "S04n449:850": "tantubhyaḥ paṭāḥ,",
  "S04n449:851": "vīraṇebhyaḥ kaṭāḥ,",
  "S04n449:852": "bījādaṅkuraḥ,",
  "S04n449:853": "manthādipuruṣaprayatnayogāddadhno navanīta utpadyate,",
  "S04n449:854": "evameva mahāmate bāhyaḥ pratītyasamutpādaḥ pūrvottarottaro draṣṭavyam ||",
  "S04n449:855": "tatra ādhyātmikaḥ pratītyasamutpādo yaduta avidyā tṛṣā karmetyevamādyā mahāmate dharmāḥ pratītyasamutpādasaṃjñāṃ pratilabhante |",
  "S04n449:856": "ebhya utpannā mahāmate skandhadhātvāyatanākhyā dharmāḥ pratītyasamutpādasaṃjñāṃ pratilabhante |",
  "S04n449:857": "te cāviśiṣṭāḥ,",
  "S04n449:858": "kalpyante ca bālaiḥ ||",
  "S04n449:859": "tatra heturmahāmate ṣaḍūvidhaḥ |",
  "S04n449:860": "yaduta bhaviṣyaddhetuḥ saṃbandhaheturlakṣaṇahetuḥ kāraṇaheturvyañjanaheturupekṣāheturmahāmate ṣaṣṭhaḥ |",
  "S04n449:861": "tatra bhaviṣyaddheturmahāmate hetukṛtyaṃ karotyadhyātmabāhyotpattau dharmāṇām |",
  "S04n449:862": "saṃbandhahetuḥ punarmahāmate ālambanakṛtyaṃ karotyadhyātmikabāhyotpattau skandhabījādīnām |",
  "S04n449:863": "lakṣaṇahetuḥ punaraparaṃ mahāmate anantarakriyālakṣaṇoparibaddhaṃ janayati |",
  "S04n449:864": "kāraṇahetuḥ punarmahāmate ādhipatyādhikārakṛtyaṃ karoti cakravartinṛpavat |",
  "S04n449:865": "vyañjanahetuḥ punarmahāmate utpannasya vikalpasya bhāvasya lakṣaṇoddyotanakṛtyaṃ karoti pradīpavadrūpādīnām |",
  "S04n449:866": "upekṣāhetuḥ punarmahāmate vinivṛttikāle prabandhakriyāvyucchittiṃ karotyavikalpotpattau ||",
  "S04n449:867": "ete hi mahāmate svavikalpakalpitā bālapṛthagjanairna kramavṛttyā na yugapatpravartante |",
  "S04n449:868": "tatkasya hetoḥ ?",
  "S04n449:869": "yadi punarmahāmate yugapatpravarteran,",
  "S04n449:870": "kāryakāraṇavibhāgo na syādapratilabdhahetulakṣaṇatvāt |",
  "S04n449:871": "atha kramavṛttyā pravarteran,",
  "S04n449:872": "alabdhasya lakṣaṇātmakatvātkramavṛttyā na pravartate |",
  "S04n449:873": "ajātaputrapitṛśabdavanmahāmate kramavṛttisaṃbandhayogā na ghaṭante |",
  "S04n449:874": "tārkikāṇāṃ hetvārambaṇanirantarādhipatipratyayādibhirjanyajanakatvānmahāmate kramavṛttyā notpadyante |",
  "S04n449:875": "parikalpitasvabhāvābhiniveśalakṣaṇānmahāmate yugapannotpadyante |",
  "S04n449:876": "svacittadṛśyadehabhogapraviṣṭhānatvātsvasāmānyalakṣaṇabāhyabhāvābhāvānmahāmate krameṇa yugapadvā notpadyante |",
  "S04n449:877": "anyatra svacittadṛśyavikalpavikalpitatvādvijñānaṃ pravartate |",
  "S04n449:878": "tasmāttarhi mahāmate hetupratyayakriyāyogalakṣaṇakramayugapaddṛṣṭivigatena te bhavitavyam ||",
  "S04n449:879": "tatredamucyate -",
  "S04n449:880": "na hyatrotpadyate kiṃcitpratyayairna nirudhyate |",
  "S04n449:881": "utpadyante nirudhyante pratyayā eva kalpitāḥ || 138 ||",
  "S04n449:882": "na bhaṅgotpādasaṃkleśaḥ pratyayānāṃ nivāryate |",
  "S04n449:883": "yatra bālā vikalpanti pratyayaiḥ sa nivāryate || 139 ||",
  "S04n449:884": "yaccāsataḥ pratyayeṣu dharmāṇāṃ nāsti saṃbhavaḥ |",
  "S04n449:885": "vāsanairbhrāmitaṃ cittaṃ tribhave khyāyate yataḥ |",
  "S04n449:886": "nābhūtvā jāyate kiṃcitpratyayairna virudhyate || 140 ||",
  "S04n449:887": "vandhyāsutākāśapuṣpaṃ yadā paśyanti saṃskṛtam |",
  "S04n449:888": "tadā grāhaśca grāhyaṃ ca bhrāntiṃ dṛṣṭvā nivartate || 141 ||",
  "S04n449:889": "na cotpādyaṃ na cotpannaḥ pratyayo'pi na kiṃcana |",
  "S04n449:890": "saṃvidyate kvacitkecidvayavahārastu kathyate || 142 ||",
  "S04n449:891": "atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān vāgvikalpalakṣaṇahṛdayaṃ nāma dharmaparyāyaṃ yena vāgvikalpalakṣaṇahṛdayena bhagavan suprativibhāgavinibaddhena ahaṃ ca anye ca bodhisattvā mahāsattvā abhilāpābhilāpyārthadvayagatiṃgatāḥ kṣipramanuttarāṃ samyaksaṃbodhimabhisaṃbudhya abhilāpābhilāpyārthadvayagatiṃ sarvasattvānāṃ viśodhayeyuḥ |",
  "S04n449:892": "bhagavānāha-tena hi mahāmate śṛṇu,",
  "S04n449:893": "sādhu ca suṣṭhu ca manasikuru |",
  "S04n449:894": "bhāṣiṣye'haṃ te |",
  "S04n449:895": "sādhu bhagavan iti mahāmatirbodhisattvo mahāsattvo bhagavataḥ pratyaśrauṣīt |",
  "S04n449:896": "bhagavānasyaitadavocat- caturvidhaṃ mahāmate vāgvikalpalakṣaṇaṃ bhavati |",
  "S04n449:897": "yaduta lakṣaṇavāk svapnavāk dauṣṭhulyavikalpābhiniveśavāk anādivikalpavāk ||",
  "S04n449:898": "tatra mahāmate lakṣaṇavāk svavikalparūpanimittābhiniveśātpravartate |",
  "S04n449:899": "svapnavāk punarmahāmate pūrvānubhūtaviṣayānusmaraṇātprativibuddhaviṣayābhāvācca pravartate |",
  "S04n449:900": "dauṣṭhulyavikalpābhiniveśavāk punarmahāmate śatrupūrvakṛtakarmānusmaraṇātpravartate |",
  "S04n449:901": "anādikālavikalpavāk punarmahāmate anādikālaprapañcābhiniveśadauṣṭhulyasvabījavāsanātaḥ pravartate |",
  "S04n449:902": "etaddhi mahāmate caturvidhaṃ vāgvikalpalakṣaṇamiti me yaduktam,",
  "S04n449:903": "idaṃ tatpratyuktam ||",
  "S04n449:904": "atha khalu mahāmatirbodhisattvo mahāsattvaḥ punarapi bhagavantametamevārthamadhyeṣate sma-deśayatu me bhagavān punarapi vāgvikalpābhivyaktigocaram |",
  "S04n449:905": "kutra kasmāt kathaṃ kena bhagavan nṛṇāṃ vāgvijñaptivikalpaḥ pravartate ?",
  "S04n449:906": "bhagavānāha-śirauronāsākaṇṭhatālvoṣṭhajihvādantasamavāyānmahāmate vāk pravartamānā pravartate |",
  "S04n449:907": "mahāmatirāha-kiṃ punarbhagavan vāg vikalpādanyā uta ananyā ?",
  "S04n449:908": "bhagavānāha-na hi mahāmate vāg vikalpādanyā nānanyā |",
  "S04n449:909": "tatkasya hetoḥ ?",
  "S04n449:910": "yaduta taddhetūtpattilakṣaṇatvānmahāmate vāgvikalpaḥ pravartate |",
  "S04n449:911": "yadi punarmahāmate vāg vikalpādanyā syāt,",
  "S04n449:912": "avikalpahetukī syāt |",
  "S04n449:913": "athānanyā syāt,",
  "S04n449:914": "arthābhivyaktitvādvāg na kuryāt |",
  "S04n449:915": "sā ca kurute |",
  "S04n449:916": "tasmānnānyā nānanyā ||",
  "S04n449:917": "punarapi mahāmatirāha-kiṃ punarbhagavan vacanameva paramārthaḥ,",
  "S04n449:918": "uta yadvacanenābhilapyate sa paramārthaḥ ?",
  "S04n449:919": "bhagavānāha-na mahāmate vacanaṃ paramārthaḥ,",
  "S04n449:920": "na ca yadvacanenābhilapyate sa paramārthaḥ |",
  "S04n449:921": "tatkasya hetoḥ ?",
  "S04n449:922": "yaduta paramārthāryasukhābhilāpapraveśitvātparamārthasya vacanaṃ na paramārthaḥ |",
  "S04n449:923": "paramārthasyu mahāmate āryajñānapratyātmagatigamyo na vāgvikalpabuddhigocaraḥ |",
  "S04n449:924": "tena vikalpo nodbhāvayati paramārtham |",
  "S04n449:925": "vacanaṃ punarmahāmate utpannapradhvaṃsi capalaṃ parasparapratyayahetusamutpannam |",
  "S04n449:926": "yacca mahāmate parasparapratyayahetusamutpannaṃ tatparamārthaṃ nodbhāvayati |",
  "S04n449:927": "svaparalakṣaṇābhāvānmahāmate bāhyalakṣaṇaṃ nodbhāvayati ||",
  "S04n449:928": "punaraparaṃ mahāmate svacittadṛśyamātrānusāritvādvividhavicitralakṣaṇabāhyabhāvābhāvādvāgvikalpaḥ paramārthaṃ na vikalpayati |",
  "S04n449:929": "tasmāttarhi mahāmate vāgvicitravikalparahitena te bhavitavyam ||",
  "S04n449:930": "tatredamucyate -",
  "S04n449:931": "sarvabhāvo'svabhāvo hi sadvacanaṃ tathāpyasat |",
  "S04n449:932": "śūnyatāśūnyatārthaṃ vā bālo'paśyan vidhāvati || 143 ||",
  "S04n449:933": "sarvabhāvasvabhāvā ca vacanamapi nṛṇām |",
  "S04n449:934": "kalpanā sāpi nāsti nirvāṇaṃ svapnatulyam |",
  "S04n449:935": "bhavaṃ parīkṣeta na saṃsāre nāpi nirvāyāt || 144 ||",
  "S04n449:936": "rājā śreṣṭhī yathā putrān vicitrairmṛnmayairmṛgaiḥ |",
  "S04n449:937": "pralobhya krīḍayitvā ca bhūtān dadyāttato mṛgān || 145 ||",
  "S04n449:938": "tathāhaṃ lakṣaṇaiścitrairdharmāṇāṃ pratibimbakaiḥ |",
  "S04n449:939": "pratyātmavedyāṃ putrebhyo bhūtakoṭiṃ vadāmyaham || 146 ||",
  "S04n449:940": "atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān nāstyastitvaikatvānyatvobhayanobhayanaivāstinanāstinityānityavarjitaṃ sarvatīrthyāgatipracāramāryapratyātmajñānagatigamyaṃ parikalpitasvasāmānyalakṣaṇavinivṛttaṃ paramārthatattvāvatāraṃ bhūmyanusaṃdhikramottarottaraviśuddhilakṣaṇaṃ tathāgatabhūmyanupraveśalakṣaṇamanābhogapūrvapraṇidhānaviśvarūpamaṇisadṛśaviṣayānantalakṣaṇapracāraṃ svacittadṛśyagocaragativibhāgalakṣaṇaṃ sarvadharmāṇām |",
  "S04n449:941": "yathā ca ahaṃ ca anye ca bodhisattvā mahāsattvā evamādiṣu parikalpitasvabhāvasvasāmānya lakṣaṇavinivṛttadṛṣṭayaḥ kṣipramanuttarāṃ samyaksaṃbodhimabhisaṃbudhya sarvasattvānāṃ sarvaguṇasaṃpattīḥ paripūrayema ||",
  "S04n449:942": "bhagavānāha-sādhu sādhu mahāmate,",
  "S04n449:943": "sādhu khalu punastvaṃ mahāmate,",
  "S04n449:944": "yattvametamarthamadhyeṣitavyaṃ manyase |",
  "S04n449:945": "bahujanahitāya tvaṃ mahāmate pratipanno bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca |",
  "S04n449:946": "tena hi mahāmate śṛṇu,",
  "S04n449:947": "sādhu ca suṣṭhu ca manasi kuru |",
  "S04n449:948": "bhāviṣye'haṃ te |",
  "S04n449:949": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n449:950": "bhagavāṃstasyaitadavocat-svacittadṛśyamātrānavabodhānmahāmate bālapṛthagjanā bāhyavicitrabhāvābhiniveśena ca nāstyastitvaikatvānyatvobhayanaivāstinanāstinityānityasvabhāvavāsanāhetuvikalpābhiniveśena vikalpayanti |",
  "S04n449:951": "tadyathā mahāmate mṛgatṛṣṇodakaṃ mṛgā udakabhāvena vikalpya grīṣmābhitaptāḥ pātukāmatayā pradhāvanti,",
  "S04n449:952": "svacittadṛṣṭibhrāntyanavabodhānna prajānantinātrodakamiti,",
  "S04n449:953": "evameva mahāmate bālapṛthagjanā anādikālavividhaprapañcavikalpavāsitamatayo rāgadveṣamohāgnitāpitamanaso vicitrarūpaviṣayābhilāṣiṇaḥ utpādabhaṅgasthitidṛṣṭyāśayā ādhyātmikabāhyabhāvābhāvākuśalāḥ |",
  "S04n449:954": "te ekatvānyatvanāstyastitvagrāhe prapatanti |",
  "S04n449:955": "tadyathā mahāmate gandharvanagare'viduṣāmanagare nagarasaṃjñā bhavati |",
  "S04n449:956": "sā ca nagarākṛtiranādikālanagarabījavāsanābhiniveśātkhyāti |",
  "S04n449:957": "tacca nagaraṃ nānagaraṃ na nagaram |",
  "S04n449:958": "evameva mahāmate anādikālatīrthyapraprañcavādavāsanābhiniviṣṭāḥ ekatvānyatvāstitvanāstitvavādānabhiniviśante svacittadṛśyamātrānavadhāritamatayaḥ |",
  "S04n449:959": "tadyathā mahāmate kaścideva puruṣaḥ śayitaḥ svapnāntare strīpuruṣahastyaśvarathapadātigrāmanagaranigamagomahiṣavanodyānavividhagirinadītaḍāgopaśobhitaṃ janapadamantaḥpuraṃ praviśya prativibudhyeta |",
  "S04n449:960": "sa prativibuddhaḥ saṃstadeva janapadamantaḥpuraṃ samanusmaret |",
  "S04n449:961": "tatkiṃ manyase mahāmate-api nu sa puruṣaḥ paṇḍitajātīyo bhavet,",
  "S04n449:962": "yastadabhūtaṃ svapnavaicitryamanusmaret ?",
  "S04n449:963": "āha-no hīdaṃ bhagavan |",
  "S04n449:964": "bhagavānāha-evameva mahāmate bālapṛthagjanāḥ kudṛṣṭidaṣṭāstīrthyamatayaḥ svapnatulyātsvacittadṛśyabhāvānna prativijānante,",
  "S04n449:965": "ekatvānyatvanāstyastitvadṛṣṭiṃ samāśrayante |",
  "S04n449:966": "tadyathā mahāmate citrakarakṛtapradeśā animnonnatāḥ santo nimnonnatā bālaiḥ kalpyante,",
  "S04n449:967": "evameva mahāmate bhaviṣyantyanāgate'dhvani tīrthyadṛṣṭivāsanāśayaprativikalpapuṣṭāḥ |",
  "S04n449:968": "te ekatvānyatvobhayānubhayavādābhiniviṣṭāḥ svayaṃ naṣṭā anyānapi sadasatpakṣaviviktānutpādavādino nāstikā iti vakṣyanti |",
  "S04n449:969": "ete hetuphalāpavādino durdarśanonmūlitahetukuśalaśuklapakṣāḥ |",
  "S04n449:970": "ete śreyorthibhirdūrataḥ parivarjyāṃ iti vakṣyante |",
  "S04n449:971": "te ca svaparobhayadṛṣṭipatitāśayā nāstyastitvavikalpasamāropāpavādakudṛṣṭipatitāśayā narakaparāyaṇā bhaviṣyanti |",
  "S04n449:972": "tadyathā mahāmate taimirikāḥ keśoṇḍukaṃ dṛṣṭvā parasparamācakṣate-iadaṃ citramidaṃ citramiti paśyantu bho mārṣāḥ |",
  "S04n449:973": "tacca keśoṇḍukamubhayānutpannatayā na bhāvo nābhāvo darśanādarśanataḥ |",
  "S04n449:974": "evameva mahāmate tīrthyakudṛṣṭivikalpāśayābhiniviṣṭāḥ sadasatpakṣaikatvānyatvobhayānubhayatvavādābhiniviṣṭāḥ saddharmāpavādakā ātmānaṃ parāṃśca vinipātayiṣyanti |",
  "S04n449:975": "tadyathā mahāmate acakramalātacakraṃ bālaiścakrabhāvena parikalpyate na paṇḍitaiḥ,",
  "S04n449:976": "evameva mahāmate kudṛṣṭitīrthyāśayapatitā ekatvānyatvobhayānubhayatvaṃ parikalpayiṣyanti sarvabhāvotpattau |",
  "S04n449:977": "tadyathā mahāmate deve pravarṣati jalabudbudakāḥ sphaṭikamaṇisadṛśāḥ khyāyante |",
  "S04n449:978": "tatra ca bālāḥ sphaṭikamaṇibhāvamabhiniveśya pradhāvanti |",
  "S04n449:979": "te ca mahāmate udakabudbudakā na maṇayo nāmaṇayo grahaṇāgrahaṇataḥ |",
  "S04n449:980": "evameva mahāmate tīrthyadṛṣṭivikalpāśayavāsanāvāsitā asataścotpādaṃ varṇayiṣyanti pratyayaiḥ,",
  "S04n449:981": "sataśca vināśam ||",
  "S04n449:982": "punaraparaṃ mahāmate pramāṇatrayāvayavapratyavasthānaṃ kṛtvā āryajñānapratyātmādhigamyaṃ svabhāvadvayavinirmuktaṃ vastu svabhāvato vidyata iti vikalpayiṣyanti |",
  "S04n449:983": "na ca mahāmate cittamano manovijñānacittaparāvṛttyāśrayāṇāṃ svacittadṛśyagrāhyagrāhakavikalpaprahīṇānāṃ tathāgatabhūmipratyātmāryajñānagatānāṃ yogināṃ bhāvābhāvasaṃjñā pravartate |",
  "S04n449:984": "yadi punarmahāmate yogināmevaṃgativiṣayāṇāṃ bhāvābhāvagrāhaḥ pravartate,",
  "S04n449:985": "sa evaiṣāmātmagrāhaḥ poṣagrāhaḥ puruṣagrāhaḥ pudgalagrāhaḥ syāt |",
  "S04n449:986": "yā punarevaṃ mahāmate bhāvasvabhāvasvasāmānyalakṣaṇadeśanā,",
  "S04n449:987": "eṣā mahāmate nairmāṇikabuddhadeśanāḥ na dharmatābuddhadeśanā |",
  "S04n449:988": "deśanā punarmahāmate bālaśayagatadṛṣṭipravṛttā,",
  "S04n449:989": "na ca pratyavasthānagatisvabhāvadharmāryajñānapratyātmādhigamasamādhisukhavihāramudbhāvayati |",
  "S04n449:990": "tadyathā mahāmate jalāntargatā vṛkṣacchāyā khyāyate |",
  "S04n449:991": "sā ca na cchāyā nācchāyā vṛkṣasaṃsthānāsaṃsthānataḥ,",
  "S04n449:992": "evameva mahāmate tīrthyadṛṣṭivāsanāvāsitavikalpā ekatvānyatvobhayatvānubhayatvanāstyastitvaṃ vikalpayiṣyanti svacittadṛśyamātrānavadhāritamatayaḥ |",
  "S04n449:993": "tadyathā mahāmate darpaṇāntargatāni sarvarūpapratibimbakāni khyāyante yathāpratyayataḥ svavikalpanācca,",
  "S04n449:994": "na tāni bimbāni nābimbāni bimbābimbadarśanataḥ |",
  "S04n449:995": "atha ca te mahāmate svacittadṛśyavikalpāḥ khyāyante bālānāṃ bimbākṛtayaḥ |",
  "S04n449:996": "evameva mahāmate svacittapratibimbāni khyāyante ekatvānyatvobhayānubhayadṛṣṭyākāreṇa |",
  "S04n449:997": "tadyathā mahāmate pratiśrutkā puruṣanadīpavanasaṃyogātpravartamānā anuśrūyate |",
  "S04n449:998": "sā ca na bhāvā nābhāvā ghoṣāghoṣaśravaṇataḥ,",
  "S04n449:999": "evameva mahāmate nāstyastitvaikatvānyatvobhayanobhayadṛṣṭisvacittavāsanāvikalpāḥ khyāyante |",
  "S04n449:1000": "tadyathā mahāmate nistṛṇagulmalatāvanāyāṃ medinyāmādityasaṃyogānmṛgatṛṣṇikāstaraṃgavatsyandante |",
  "S04n449:1001": "te ca na bhāvā nābhāvā lobhyālobhyataḥ |",
  "S04n449:1002": "evameva mahāmate bālānāmanādikālaprapañcadauṣṭhulyavāsanāvāsitaṃ vikalpavijñānamutpādasthitibhaṅgaikatvānyatvobhayānubhayanāstyastyāryapratyātmajñānavastumukhena mṛgatṛṣṇikāvattaraṃgāyate |",
  "S04n449:1003": "tadyathā mahāmate vetālayantrapuruṣau niḥsattvau piśācayuktigātspandanakriyāṃ kurvāte |",
  "S04n449:1004": "tatra ca asadvikalpe bālā abhiniviśante gamanāgamanataḥ |",
  "S04n449:1005": "evameva mahāmate bālapṛthagjanāḥ kudṛṣṭitīrthyāśayapatitā ekatvānyatvavādānabhiniviśante |",
  "S04n449:1006": "sa ca asadbhūtasamāropaḥ |",
  "S04n449:1007": "tasmāttarhi mahāmate utpādasthitibhaṅgaikatvānyatvobhayānubhayanāstyastyāryapratyātmavastvadhigamavikalparahitena bhavitavyam ||",
  "S04n449:1008": "tatredamucyate -",
  "S04n449:1009": "jalavṛkṣacchāyāsadṛśāḥ skandhā vijñānapañcamāḥ |",
  "S04n449:1010": "māyāsvapnopamādṛśā(śyā?)",
  "S04n449:1011": "vijñaptyā mā vikalpayate || 147 ||",
  "S04n449:1012": "keśoṇḍukaprakhyamidaṃ marīcyudakavibhramat |",
  "S04n449:1013": "tribhavaṃ svapnamāyākhyaṃ vibhāvento vimucyate || 148 ||",
  "S04n449:1014": "mṛgatṛṣṇā yathā grīṣme spandate cittamohanī |",
  "S04n449:1015": "mṛgā gṛhṇanti pānīyaṃ na cāsyāṃ vastu vidyate || 149 ||",
  "S04n449:1016": "tathā vijñānabījaṃ hi spandate dṛṣṭigocare |",
  "S04n449:1017": "bālā gṛhṇanti jāyantaṃ timiraṃ taimirā yathā || 150 ||",
  "S04n449:1018": "anādigatisaṃsāre bhāvagrāhopagūhitam |",
  "S04n449:1019": "bālaḥ kīle yathā kīlaṃ pralobhya vinivartayet || 151 ||",
  "S04n449:1020": "māyāvetālayantrābhaṃ svapnavidyuddhanaṃ sadā |",
  "S04n449:1021": "trisaṃtativyavacchinnaṃ jagatpaśya (n?) vimucyate || 152 ||",
  "S04n449:1022": "na hyatra kācidvijñaptirmarīcīnāṃ yathā nabhe |",
  "S04n449:1023": "evaṃ dharmān vijānanto na kiṃcitpratijānate || 153 ||",
  "S04n449:1024": "vijñaptirnāmamātreyaṃ lakṣaṇena na vidyate |",
  "S04n449:1025": "skandhāḥ keśoṇḍukākārā yatra cāsau vikalpyate || 154 ||",
  "S04n449:1026": "cittaṃ keśoṇḍukaṃ māyāṃ svapna gandharvameva ca |",
  "S04n449:1027": "alātaṃ mṛgatṛṣṇā ca asantaḥ khyāti vai nṛṇām || 155 ||",
  "S04n449:1028": "nityānityaṃ tathaikatvamubhayaṃ nobhayaṃ tathā |",
  "S04n449:1029": "anādidoṣasaṃbandhād bālāḥ kalpanti mohitāḥ || 156 ||",
  "S04n449:1030": "darpaṇe udake netre bhāṇḍeṣu ca maṇīṣu ca |",
  "S04n449:1031": "bimbaṃ hi dṛśyate teṣu bimbaṃ nāsti ca kutracid || 157 ||",
  "S04n449:1032": "bhāvābhāsaṃ tathā cittaṃ mṛgatṛṣṇā yathā nabhe |",
  "S04n449:1033": "dṛśyate citrarūpeṇa svapne vandhyauraso yathā || 158 ||",
  "S04n449:1034": "punaraparaṃ mahāmate catuṣṭayavinirmuktā tathāgatānāṃ dharmadeśanā,",
  "S04n449:1035": "yaduta ekatvānyatvobhayānubhayapakṣavivarjitā nāstyastisamāropāpavādavinirmuktā |",
  "S04n449:1036": "asatyapratītyasamutpādanirodhamārgavimokṣapravṛttipūrvakā mahāmate tathāgatānāṃ dharmadeśanā |",
  "S04n449:1037": "na prakṛtīśvarahetuyadṛcchāṇukālasvabhāvopanibaddhā mahāmate tathāgatānāṃ dharmadeśanā ||",
  "S04n449:1038": "punaraparaṃ mahāmate kleśajñeyāvaraṇadvayaviśuddhyarthaṃ sārthavāhavadānupūrvyā aṣṭottare nirābhāsapadaśate pratiṣṭhāpayanti yānabhūmyaṅgasuvibhāgalakṣaṇe ca ||",
  "S04n449:1039": "punaraparaṃ mahāmate caturvidhaṃ dhyānam |",
  "S04n449:1040": "katamaccaturvidham ?",
  "S04n449:1041": "yaduta bālopacārikaṃ dhyānam,",
  "S04n449:1042": "arthapravicayaṃ dhyānam,",
  "S04n449:1043": "tathatālambanaṃ dhyānam,",
  "S04n449:1044": "tāthāgataṃ caturthaṃ dhyānam |",
  "S04n449:1045": "tatra mahāmate bālopacārikaṃ dhyānaṃ katamat ?",
  "S04n449:1046": "yaduta śrāvakapratyekabuddhayogayogināṃ pudgalanairātmyabhāvasvasāmānyabimbasaṃkalānityaduḥkhāśubhalakṣaṇābhiniveśapūrvakam,",
  "S04n449:1047": "evamidaṃ lakṣaṇaṃ nānyatheti paśyataḥ pūrvottarottarata ā saṃjñānirodhādbālopacārikaṃ bhavati |",
  "S04n449:1048": "tatra arthapravicayadhyānaṃ punarmahāmate katamat ?",
  "S04n449:1049": "yaduta pudgalanairātmyasvasāmānyalakṣaṇabāhyatīrthakarasvaparobhayābhāvaṃ kṛtvā dharmanairātmyabhūmilakṣaṇārthaṃ pravicayānupūrvakamarthapravicayadhyānaṃ bhavati |",
  "S04n449:1050": "tatra tathatālambanaṃ dhyānaṃ mahāmate katamat ?",
  "S04n449:1051": "yaduta parikalpitanairātmyadvayavikalpayathābhūtāvasthānādapravṛttervikalpasya tathatālambanamiti vadāmi |",
  "S04n449:1052": "tāthāgataṃ punarmahāmate dhyānaṃ katamat?",
  "S04n449:1053": "yaduta tāthāgatabhūmyākārapraveśaṃ pratyātmāryajñānalakṣaṇatrayasukhavihārācintyasattvakṛtyakaraṇatayā tāthāgataṃ dhyānamiti vadāmi ||",
  "S04n449:1054": "tatredamucyate -",
  "S04n449:1055": "arthapravicayaṃ dhyānaṃ dhyānaṃ bālopacārikam |",
  "S04n449:1056": "tathatālambanaṃ dhyānaṃ dhyānaṃ tāthāgataṃ śubham || 159 ||",
  "S04n449:1057": "somabhāskarasaṃsthānaṃ padmapātālasādṛśam |",
  "S04n449:1058": "gaganāgnicitrasadṛśaṃ yogī yuñjan prapaśyati || 160 ||",
  "S04n449:1059": "nimittāni ca citrāṇi tīrthamārgaṃ nayanti te |",
  "S04n449:1060": "śrāvakatve nipātanti pratyekajinagocare || 161 ||",
  "S04n449:1061": "vidhūya sarvāṇyetāni nirābhāsaṃ yadā bhavet |",
  "S04n449:1062": "tadā buddhākarādityāḥ sarvakṣetrāḥ samāgatāḥ |",
  "S04n449:1063": "śiro hi tasya mārjanti nimittaṃ tathatānugam || 162 ||",
  "S04n449:1064": "atha khalu mahāmatirbodhisattvo mahāsattvaḥ punarapi bhagavantametadavocat-nirvāṇaṃ nirvāṇamiti bhagavannucyate |",
  "S04n449:1065": "kasyaitadbhagavannadhivacanaṃ yaduta nirvāṇamiti ?",
  "S04n449:1066": "bhagavānāha-sarvavijñānasvabhāvavāsanālayamanomanovijñānadṛṣṭivāsanāparāvṛttirnirvāṇamityucyate sarvabuddhairmayā ca nirvāṇagatisvabhāvaśūnyatāvastugocaram ||",
  "S04n449:1067": "punaraparaṃ mahāmate nirvāṇamāryajñānapratyātmagatigocaraṃ śāśvatocchedavikalpabhāvābhāvavivarjitam |",
  "S04n449:1068": "kathaṃ na śāśvatam ?",
  "S04n449:1069": "yaduta svasāmānyalakṣaṇavikalpaprahīṇam,",
  "S04n449:1070": "ato na śāśvatam |",
  "S04n449:1071": "tatrānucchedo yaduta sarvārthā atītānāgatapratyutpannāḥ pratyātmamapi gacchanti,",
  "S04n449:1072": "ato nocchedaḥ ||",
  "S04n449:1073": "punarmahāmate mahāparinirvāṇaṃ na nāśo na maraṇam |",
  "S04n449:1074": "yadi punarmahāmate mahāparinirvāṇaṃ maraṇaṃ syāt,",
  "S04n449:1075": "punarapi janmaprabandhaḥ syāt |",
  "S04n449:1076": "atha vināśaḥ syāt,",
  "S04n449:1077": "saṃskṛtalakṣaṇapatitaṃ syāt |",
  "S04n449:1078": "ata etasmātkāraṇānmahāmate mahāparinirvāṇaṃ na nāśaṃ na maraṇam |",
  "S04n449:1079": "cyutivigataṃ maraṇamadhigacchanti yoginaḥ |",
  "S04n449:1080": "punaraparaṃ mahāmate mahāparinirvāṇamaprahīṇāsaṃprāptito'nucchedāśāśvatato naikārthato nānārthato nirvāṇamityucyate ||",
  "S04n449:1081": "punaraparaṃ mahāmate śrāvakapratyekabuddhānāṃ nirvāṇaṃ svasāmānyalakṣaṇāvabodhādasaṃsargataḥ |",
  "S04n449:1082": "viṣayāviparyāsadarśanādvikalpo na pravartate |",
  "S04n449:1083": "tatasteṣāṃ tatra nirvāṇabuddhirbhavati ||",
  "S04n449:1084": "punaraparaṃ mahāmate dviprakāraṃ svabhāvadvayalakṣaṇaṃ bhavati |",
  "S04n449:1085": "katamat dviprakāram ?",
  "S04n449:1086": "yaduta abhilāpasvabhāvābhiniveśataśca vastusvabhāvābhiniveśataśca |",
  "S04n449:1087": "tatra mahāmate abhilāpasvabhāvābhiniveśo'nādikālavākprapañcavāsanābhiniveśātpravartate |",
  "S04n449:1088": "tatra vastusvabhāvābhiniveśaḥ punarmahāmate svacittadṛśyamātrānavabodhātpravartate ||",
  "S04n449:1089": "punaraparaṃ mahāmate adhiṣṭhānadvayādhiṣṭhitā bodhisattvāstathāgatānāmarhatāṃ samyaksaṃbuddhānāṃ caraṇayornipatya praśnān paripṛcchanti |",
  "S04n449:1090": "katamenādhiṣṭhānadvayenādhiṣṭhitāḥ ?",
  "S04n449:1091": "yaduta samādhisamāpattyadhiṣṭhānena sarvakāyamukhapāṇyabhiṣekādhiṣṭhānena ca |",
  "S04n449:1092": "tatra mahāmate bodhisattvā mahāsattvāḥ prathamāyāṃ bhūmau buddhādhiṣṭhānādhiṣṭhitā mahāyānaprabhāsaṃ nāma bodhisattvasamādhiṃ samāpadyante |",
  "S04n449:1093": "samanantarasamāpannānāṃ ca teṣāṃ bodhisattvānāṃ mahāsattvānāṃ mahāyānaprabhāsaṃ bodhisattvasamādhim,",
  "S04n449:1094": "atha daśadiglokadhātuvyavasthitāstathāgatā arhantaḥ samyaksaṃbuddhā mukhānyupadarśya sarvakāyamukhavācāsaṃdarśanenādhiṣṭhānaṃ kurvanti |",
  "S04n449:1095": "yathā mahāmate vajragarbhasya bodhisattvasya mahāsattvasya anyeṣāṃ ca tādṛglakṣaṇaguṇasamanvāgatānāṃ bodhisattvānāṃ mahāsattvānām,",
  "S04n449:1096": "evaṃ mahāmate prathamāyāṃ bhūmau bodhisattvā mahāsattvāḥ samādhisamāpattyadhiṣṭhānaṃ pratilabhante |",
  "S04n449:1097": "kalpaśatasahasraṃ saṃcitaiḥ kuśalamūlairanupūrveṇa bhūmipakṣavipakṣalakṣaṇagatiṃgatāṃ dharmameghāyāṃ bodhisattvabhūmau mahāpadmavimānāsanasthasya bodhisattvasya mahāsattvasya tadanurūpairbodhisattvairmahāsattvaiḥ parivṛtasya sarvaratnābharaṇavibhūṣitakirīṭasya haritālakanakacampakacandrāṃśumayūkhapadmasadṛśā daśadiglokadhātvāgatā jinakarāstasya bodhisattvasya mahāsattvasya padmavimānāsanasthasya mūrdhanyabhiṣiñcanti vaśavarticakravartīndrarājavatsarvakāyamukhapāṇyabhiṣekena |",
  "S04n449:1098": "sa ca bodhisattvaste ca bodhisattvāḥ pāṇyabhiṣekādhiṣṭhānādhiṣṭhitā ityucyante |",
  "S04n449:1099": "etanmahāmate bodhisattvānāṃ mahāsattvānāmadhiṣṭhānadvayam,",
  "S04n449:1100": "yenādhiṣṭhānadvayenādhiṣṭhitā bodhisattvā mahāsattvāḥ sarvabuddhamukhānyavalokayanti |",
  "S04n449:1101": "anyatrāvyavalokyāstathāgatā arhantaḥ samyaksaṃbuddhāḥ ||",
  "S04n449:1102": "punaraparaṃ mahāmate yatkiṃcidbodhisattvānāṃ mahāsattvānāṃ pratibhāti samādhyṛddhideśanākāreṇa,",
  "S04n449:1103": "tatsarvabuddhādhiṣṭhānadvayādhiṣṭhitānām |",
  "S04n449:1104": "yadi punarmahāmate bodhisattvānāṃ mahāsattvānāmadhiṣṭhānamantareṇa pratibhānaṃ pratibhāyāt,",
  "S04n449:1105": "bālapṛthagjanānāmapi mahāmate pratibhānaṃ pratibhāyāt |",
  "S04n449:1106": "tatkasya hetoḥ ?",
  "S04n449:1107": "yaduta adhiṣṭhānānadhiṣṭhitatvāt |",
  "S04n449:1108": "tṛṇagulmavṛkṣaparvatā api mahāmate vividhāni ca vādyabhāṇḍāni nagarabhavanagṛhavimānāsanasthānāni tathāgatapraveśādhiṣṭhānena pravādyante |",
  "S04n449:1109": "kiṃ punarmahāmate sacetanā mūkāndhabadhirā api mahāmate svadoṣebhyo vimucyante |",
  "S04n449:1110": "evaṃ mahāguṇaviśeṣaṃ mahāmate tathāgatādhiṣṭhānam ||",
  "S04n449:1111": "punaraparaṃ mahāmatirāha-kiṃ punarbhagavaṃstathāgatā arhantaḥ samyaksaṃbuddhā bodhisattvānāṃ mahāsattvānāṃ samādhisamāpattyavasthānakāle viśeṣabhūmau ca abhiṣekādhiṣṭhānaṃ prakurvanti ?",
  "S04n449:1112": "bhagavānāha-mārakarmakleśaviyuktārthaṃ śrāvakadhyānabhūmyaprapatanatayā ca tathāgatabhūmipratyātmādhigamanatayā ca prāptadharmādhigamavivṛddhaye ca |",
  "S04n449:1113": "etena mahāmate kāraṇena tathāgatā arhantaḥ samyaksaṃbuddhā bodhisattvānāṃ mahāsattvānāmadhiṣṭhānairadhitiṣṭhanti |",
  "S04n449:1114": "anadhiṣṭhitāśca mahāmate bodhisattvā mahāsattvāḥ kutīrthyaśrāvakamārāśayapatitā nānuttarāṃ samyaksaṃbodhimabhisaṃbudhyeran |",
  "S04n449:1115": "atastena kāraṇena bodhisattvā mahāsattvāstathāgatairarhadbhiḥ samyaksaṃbuddhairanugṛhyante ||",
  "S04n449:1116": "tatredamucyate -",
  "S04n449:1117": "adhiṣṭhānaṃ narendrāṇāṃ praṇidhānairviśodhitam |",
  "S04n449:1118": "abhiṣekasamādhyādyāḥ prathamāddaśamāya vai || 163 ||",
  "S04n449:1119": "atha khalu mahāmatirbodhisattvaḥ punarapi bhagavantametadavocat-pratītyasamutpādaṃ punarbhagavatā deśayatā kāraṇavyapadeśa eva kṛto na svanayaprakṛtyavasthānakathā |",
  "S04n449:1120": "tīrthakarā api bhagavan kāraṇata utpattiṃ varṇayanti,",
  "S04n449:1121": "yaduta pradhāneśvarapuruṣakālāṇupratyayebhyo bhāvānāmutpattayaḥ |",
  "S04n449:1122": "kiṃ tu bhagavatā pratyayaparyāyāntareṇotpattirvarṇyate bhāvānām |",
  "S04n449:1123": "na ca siddhāntaviśeṣāntaram |",
  "S04n449:1124": "sadasato hi bhagavaṃstīrthakarā apyutpattiṃ varṇayanti,",
  "S04n449:1125": "bhūtvā ca vināśaṃ pratyayairbhāvānām |",
  "S04n449:1126": "yadapyuktaṃ bhagavatā-avidyāpratyayāḥ saṃskārā yāvajjarāmaraṇamiti,",
  "S04n449:1127": "ahetuvādavyapadeśa eṣa bhagavatānuvarṇitaḥ,",
  "S04n449:1128": "na sa hetuvādaḥ |",
  "S04n449:1129": "yugapadvayavasthitānāṃ bhagavannetadbhavati-asmin satīdaṃ bhavatīti,",
  "S04n449:1130": "na kramavṛttyapekṣāvasthitānām |",
  "S04n449:1131": "kiṃ tu tīrthakaravyapadeśa eva bhagavan viśiṣyate na tvadīyam |",
  "S04n449:1132": "tatkasya hetoḥ ?",
  "S04n449:1133": "tīrthakarāṇāṃ hiṃ bhagavan kāraṇamapratītyasamutpannaṃ kāryamabhinirvartayati |",
  "S04n449:1134": "tava tu bhagavan kāraṇamapi kāryāpekṣaṃ kāryamapi kāraṇāpekṣam |",
  "S04n449:1135": "hetupratyayasaṃkaraśca evamanyonyānavasthā prasajyate |",
  "S04n449:1136": "ahetutvaṃ ca bhagavan lokasya-asmin satīdaṃ bruvataḥ |",
  "S04n449:1137": "bhagavānāha-na mahāmate mamāhetukakāraṇavādo hetupratyayasaṃkaraśca prasajyate-asmin satīdaṃ bruvataḥ,",
  "S04n449:1138": "grāhyagrāhakābhāvāt,",
  "S04n449:1139": "svacittadṛśyamātrāvabodhāt |",
  "S04n449:1140": "ye tu mahāmate grāhyagrāhakābhiniviṣṭāḥ svacittadṛśyamātraṃ nāvabudhyante bāhyasvaviṣayabhāvābhāvatvena,",
  "S04n449:1141": "teṣāṃ mahāmate eṣa doṣaḥ prasajyate ,",
  "S04n449:1142": "na tu mama pratītyakāraṇavyapadeśaṃ kurvataḥ ||",
  "S04n449:1143": "punaraparaṃ mahāmatirāha-nanu bhagavan abhilāpasadbhāvātsanti sarvabhāvāḥ |",
  "S04n449:1144": "yadi punarbhagavan bhāvā na syuḥ,",
  "S04n449:1145": "abhilāpo na pravartate |",
  "S04n449:1146": "pravartate ca |",
  "S04n449:1147": "tasmādabhilāpasadbhāvādbhagavan santi sarvabhāvāḥ |",
  "S04n449:1148": "bhagavānāha-asatāmapi mahāmate bhāvānāmabhilāpaḥ kriyate |",
  "S04n449:1149": "yaduta śaśaviṣāṇakūrmaromavandhyāputrādīnāṃ loke dṛṣṭo'bhilāpaḥ |",
  "S04n449:1150": "te ca mahāmate na bhāvā nābhāvāḥ,",
  "S04n449:1151": "abhilapyante ca |",
  "S04n449:1152": "tadyadavocastvaṃ mahāmate-abhilāpasadbhāvātsanti sarvabhāvā iti,",
  "S04n449:1153": "sa hi vādaḥ prahīṇaḥ |",
  "S04n449:1154": "na ca mahāmate sarvabuddhakṣetreṣu prasiddho'bhilāpaḥ |",
  "S04n449:1155": "abhilāpo mahāmate kṛtakaḥ |",
  "S04n449:1156": "kvacinmahāmate buddhakṣetre'nimiṣaprekṣayā dharmo deśyate,",
  "S04n449:1157": "kvacidiṅgitaiḥ,",
  "S04n449:1158": "kvacidbhūvikṣepeṇa,",
  "S04n449:1159": "kvacinnetrasaṃcāreṇa,",
  "S04n449:1160": "kvacidāsyena,",
  "S04n449:1161": "kvacidvijṛmbhitena,",
  "S04n449:1162": "kvacidutkāsanaśabdena,",
  "S04n449:1163": "kvacitkṣetrasmṛtyā,",
  "S04n449:1164": "kvacitspanditena |",
  "S04n449:1165": "yathā mahāmate animiṣāyāṃ gandhasugandhāyāṃ ca lokadhātau samantabhadrasya tathāgatasyārhataḥ samyaksaṃbuddhasya buddhakṣetre animiṣairnetraiḥ prekṣamāṇāste bodhisattvā mahāsattvā anutpattikadharmakṣāntiṃ pratilabhante anyāṃśca samādhiviśeṣān,",
  "S04n449:1166": "ata evāsmātkāraṇānmahāmate nābhilāpasadbhāvātsanti sarvabhāvāḥ |",
  "S04n449:1167": "dṛṣṭaṃ caitanmahāmate |",
  "S04n449:1168": "iha loke kṛmimakṣikaivamādyāḥ sattvaviśeṣā anabhilāpenaiva svakṛtyaṃ kurvanti ||",
  "S04n449:1169": "tatredamucyate -",
  "S04n449:1170": "ākāśaṃ śaśaśṛṅgaṃ ca vandhyāyāḥ putra eva ca |",
  "S04n449:1171": "asanto hyabhilapyante tathā bhāveṣu kalpanā || 164 ||",
  "S04n449:1172": "hetupratyayasāmagryāṃ bālāḥ kalpanti saṃbhavam |",
  "S04n449:1173": "ajānānā nayamidaṃ bhramanti tribhavālaye || 165 ||",
  "S04n449:1174": "atha khalu mahāmatirbodhisattvo mahāsattvaḥ punarapi bhagavantametadavocat-nityaśabdaḥ punarbhagavan kvabhihitaḥ ?",
  "S04n449:1175": "bhagavānāha-bhrāntau mahāmate |",
  "S04n449:1176": "yasmādiyaṃ bhrāntirāryāṇāmapi khyāyate viparyāsataḥ |",
  "S04n449:1177": "tadyathā mahāmate mṛgatṛṣṇālātacakrakeśoṇḍukagandharvanagaramāyāsvapnapratibimbākṣapuruṣā loke'vidvadbhirviparyasyante,",
  "S04n449:1178": "na tu vidvadbhiḥ |",
  "S04n449:1179": "na ca punarna khyāyante |",
  "S04n449:1180": "sā punarbhrāntirmahāmate anekaprakārā khyāyāt |",
  "S04n449:1181": "na bhrānteraśāśvatatāṃ kurute |",
  "S04n449:1182": "tatkasya hetoḥ ?",
  "S04n449:1183": "yaduta bhāvābhāvavivarjitatvāt |",
  "S04n449:1184": "kathaṃ punarmahāmate bhāvābhāvavivarjitā bhrāntiḥ ?",
  "S04n449:1185": "yaduta sarvabālavicitragocaratvātsamudrataraṃgagaṅgodakavatpretānāṃ darśanādarśanataḥ |",
  "S04n449:1186": "ata etasmātkāraṇānmahāmate bhrāntibhāvo na bhavati |",
  "S04n449:1187": "yasmācca tadudakamanyeṣāṃ khyāyate,",
  "S04n449:1188": "ato hyabhāvo na bhavati |",
  "S04n449:1189": "evaṃ bhrāntirāryāṇāṃ viparyāsāviparyāsavarjitā |",
  "S04n449:1190": "ataśca mahāmate asmātkāraṇācchāśvatā bhrāntiryaduta nimittalakṣaṇābhedatvāt |",
  "S04n449:1191": "na hi mahāmate bhrāntirvividhavicitranimittavikalpena vikalpyamānā bhedamupayāti |",
  "S04n449:1192": "ata etasmātkāraṇānmahāmate bhrāntiḥ śāśvatā ||",
  "S04n449:1193": "kathaṃ punarmahāmate bhrāntistattvaṃ bhavati ?",
  "S04n449:1194": "yena punaḥ kāraṇena mahāmate āryāṇāmasyāṃ bhrāntau viparyāsabuddhirna pravartate,",
  "S04n449:1195": "nāviparyāsabuddhiḥ |",
  "S04n449:1196": "nānyatra mahāmate āryā asyāṃ bhrāntau yakiṃcitsaṃjñino bhavanti nāryajñānavastusaṃjñinaḥ |",
  "S04n449:1197": "yatkiṃciditi mahāmate bālapralāpa eṣa nāryapralāpaḥ |",
  "S04n449:1198": "sā punarbhrāntirviparyāsāviparyāsena vikalpyamānā gotradvayāvahā bhavati yaduta āryagotrasya vā bālapṛthagjanagotrasya vā |",
  "S04n449:1199": "āryagotraṃ punarmahāmate triprakāramupayāti yaduta śrāvakapratyekabuddhabuddhaprabhedataḥ |",
  "S04n449:1200": "tatra kathaṃ punarmahāmate bālairbhrāntirvikalpyamānā śrāvakayānagotraṃ janayati ?",
  "S04n449:1201": "yaduta mahāmate svasāmānyalakṣaṇābhiniveśenābhiniviśyamānā śrāvakayānagotrāya saṃvartate |",
  "S04n449:1202": "evaṃ mahāmate sā bhrāntiḥ śrāvakayānagotrāvahā bhavati |",
  "S04n449:1203": "tatra kathaṃ punarmahāmate saiva bhrāntirvikalpyamānā pratyekabuddhayānagotrāvahā bhavati ?",
  "S04n449:1204": "yaduta tasyā eva mahāmate bhrānteḥ svasāmānyalakṣaṇābhiniveśāsaṃsargataḥ pratyekabuddhayānagotrāvahā bhavati |",
  "S04n449:1205": "tatra kathaṃ punarmahāmate paṇḍitaiḥ saiva bhrāntirvikalpyamānā buddhayānagotrāvahā bhavati ?",
  "S04n449:1206": "yaduta mahāmate svacittadṛśyamātrāvabodhādbāhyabhāvābhāvavikalpanatayā vikalpyamānā buddhayānagotrāavahā bhavati |",
  "S04n449:1207": "ata eva mahāmate gotram |",
  "S04n449:1208": "eṣa gotrārthaḥ |",
  "S04n449:1209": "vicitravastubhāvanā punarmahāmate bālairbhrāntirvikalpyamānā saṃsārayānagotrāvahā bhavati,",
  "S04n449:1210": "evamidaṃ nānyatheti |",
  "S04n449:1211": "ata etasmātkāraṇānmahāmate bhrāntirvicitravastutvena kalpyate bālaiḥ |",
  "S04n449:1212": "sā ca na vastu, nāvastu |",
  "S04n449:1213": "saiva mahāmate bhrāntiravikalpyamānā āryāṇāṃ cittamanomanovijñānadauṣṭhulyavāsanāsvabhāvadharmaparāvṛttibhāvādbhrāntirāryāṇāṃ tathatetyucyate |",
  "S04n449:1214": "ata etaduktaṃ bhavati mahāmate-tathatāpi cittavinirmukteti |",
  "S04n449:1215": "asyaiva mahāmate padasyābhidyotanārthamidamuktaṃ mayā-kalpanaiśca vivarjitaṃ sarvakalpanāvirahitamiti yāvaduktaṃ bhavati ||",
  "S04n449:1216": "mahāmatirāha-bhrāntirbhagavan vidyate neti ?",
  "S04n449:1217": "bhagavānāha-māyāvanmahāmate na lakṣaṇābhiniveśato bhrāntirvidyate |",
  "S04n449:1218": "yadi punarmahāmate bhrāntirlakṣaṇābhiniveśena vidyate,",
  "S04n449:1219": "avyāvṛtta eva mahāmate bhāvābhiniveśaḥ syāt |",
  "S04n449:1220": "pratītyasamutpādavattīrthakarakāraṇotpādavadetatsyānmahāmate |",
  "S04n449:1221": "mahāmatirāha- yadi bhagavan māyāprakhyā bhrāntiḥ,",
  "S04n449:1222": "tenānyasyā bhrānteḥ kāraṇībhaviṣyati |",
  "S04n449:1223": "bhagavānāha-na mahāmate māyā bhrāntikāraṇam |",
  "S04n449:1224": "adauṣṭhulyadoṣāvahatvānna hi mahāmate māyā dauṣṭhulyadoṣamāvahati |",
  "S04n449:1225": "avikalpyamānā māyā punarmahāmate parapuruṣavidyādhiṣṭhānātpravartate,",
  "S04n449:1226": "na svavikalpadauṣṭhulyavāsanādhiṣṭhānataḥ |",
  "S04n449:1227": "sā na doṣāvahā bhavati |",
  "S04n449:1228": "cittadṛṣṭimohamātrametanmahāmate bālānāṃ yatkiṃcidabhiniveśato na tvāryāṇām ||",
  "S04n449:1229": "tatredamucyate -",
  "S04n449:1230": "āryo na paśyati bhrāntiṃ nāpi tattvaṃ tadantare |",
  "S04n449:1231": "bhrāntireva bhavettattvaṃ yasmāttattvaṃ tadantare || 166 ||",
  "S04n449:1232": "bhrāntiṃ vidhūya sarvāṃ hi nimittaṃ jāyate yadi |",
  "S04n449:1233": "saiva tasya bhavedbhrāntiraśuddhaṃ timiraṃ yathā || 167 ||",
  "S04n449:1234": "punaraparaṃ mahāmate na māyā nāsti |",
  "S04n449:1235": "sādharmyadarśanātsarvadharmāṇāṃ māyopamatvaṃ bhavati |",
  "S04n449:1236": "mahāmatirāha-kiṃ punarbhagavan vicitramāyābhiniveśalakṣaṇena sarvadharmāṇāṃ māyopamatvaṃ bhavati,",
  "S04n449:1237": "atha vitathābhiniveśalakṣaṇena ?",
  "S04n449:1238": "tadyadi bhagavan vicitramāyābhiniveśalakṣaṇena sarvadharmāṇāṃ māyopamatvaṃ bhavati,",
  "S04n449:1239": "hanta bhagavan na bhāvā māyopamāḥ |",
  "S04n449:1240": "tatkasya hetoḥ ?",
  "S04n449:1241": "yaduta rūpasya vicitralakṣaṇāhetudarśanāt |",
  "S04n449:1242": "na hi bhagavan kaściddheturasti yena rūpaṃ vicitralakṣaṇākāraṃ khyāyate māyāvat |",
  "S04n449:1243": "ata etasmātkāraṇādbhagavan na vicitramāyālakṣaṇābhiniveśasādharmyādbhāvā māyopamāḥ ||",
  "S04n449:1244": "bhagavānāha-na mahāmate vicitramāyālakṣaṇābhiniveśasādharmyātsarvadharmā māyopamāḥ,",
  "S04n449:1245": "kiṃ tarhi mahāmate vitathāśuvidyutsadṛśasādharmyeṇa sarvadharmā māyopamāḥ |",
  "S04n449:1246": "tadyathā mahāmate vidyullatā kṣaṇabhaṅgadṛṣṭanaṣṭadarśanaṃ punarbālānāṃ khyāyate,",
  "S04n449:1247": "evameva mahāmate sarvabhāvāḥ svavikalpasāmānyalakṣaṇāḥ pravicayābhāvānna khyāyante rūpalakṣaṇābhiniveśataḥ ||",
  "S04n449:1248": "tatredamucyate -",
  "S04n449:1249": "na māyā nāsti sādharmyādbhāvānāṃ kathyate'stitā |",
  "S04n449:1250": "vitathāśuvidyutsadṛśāstena māyopamāḥ smṛtāḥ || 168 ||",
  "S04n449:1251": "punaraparaṃ mahāmatirāha-yatpunaretaduktaṃ bhagavatā-anutpannāḥ sarvabhāvā māyopamāśceti |",
  "S04n449:1252": "nanu te bhagavan evaṃ bruvataḥ pūrvottaravacanavyāghātadoṣaḥ prasajyate,",
  "S04n449:1253": "anutpādaṃ bhāvānāṃ māyopamatvenābhilapataḥ |",
  "S04n449:1254": "bhagavānāha-na mahāmate mamānutpādaṃ bhāvānāṃ māyopamatvenābhilapataḥ pūrvottaravacanavyāghātadoṣo bhavati |",
  "S04n449:1255": "tatkasya hetoḥ ?",
  "S04n449:1256": "yaduta utpādānutpādasvacittadṛśyamātrāvabodhātsadasatorbāhyabhāvābhāvānutpattidarśanānna mahāmate pūrvottaravacanavyāghātadoṣaḥ prasajyate |",
  "S04n449:1257": "kiṃ tu mahāmate tīrthakarakāraṇakṣotpattivyudāsārthamidamucyate-māyāvadanutpannāḥ sarvabhāvāḥ |",
  "S04n449:1258": "tīrthakaramohavargā hi mahāmate sadasatorbhāvānāmutpattimicchanti na svavikalpavicitrābhiniveśapratyayataḥ |",
  "S04n449:1259": "mama tu mahāmate na saṃtrāsamutpadyate |",
  "S04n449:1260": "ata etasmātkāraṇānmahāmate anutpādābhidhānamevābhidhīyate |",
  "S04n449:1261": "bhāvopadeśaḥ punarmahāmate saṃsāraparigrahārthaṃ ca nāstītyucchedanivāraṇārthaṃ ca |",
  "S04n449:1262": "macchiṣyāṇāṃ vicitrakarmopapattyāyatanaparigrahārthaṃ bhāvaśabdaparigraheṇa saṃsāraparigrahaḥ kriyate |",
  "S04n449:1263": "māyābhāvasvabhāvalakṣaṇanirdeśena mahāmate bhāvasvabhāvalakṣaṇavyāvṛttyarthaṃ bālapṛthagjanānāṃ kṛdṛṣṭilakṣaṇapatitāśayānāṃ svacittadṛśyamātrānavadhāriṇāṃ hetupratyayakriyotpattilakṣaṇābhiniviṣṭhānāṃ nivāraṇārthaṃ māyāsvapnasvabhāvalakṣaṇān sarvadharmān deśayāmi |",
  "S04n449:1264": "ete bālapṛthagjanāḥ kudṛṣṭilakṣaṇāśayābhiniviṣṭā ātmānaṃ paraṃ ca sarvadharmā yathābhūtāvasthānadarśanādvisaṃvādayiṣyanti |",
  "S04n449:1265": "tatra yathābhūtāvasthānadarśanaṃ mahāmate sarvadharmāṇāṃ yaduta svacittadṛśyamātrāvatāraḥ ||",
  "S04n449:1266": "tatredamucyate -",
  "S04n449:1267": "anutpāde kāraṇābhāvo bhāve saṃsārasaṃgrahaḥ |",
  "S04n449:1268": "māyādisadṛśaṃ paśyellakṣaṇaṃ na vikalpayet || 169 ||",
  "S04n449:1269": "punaraparaṃ mahāmate nāmapadavyañjanakāyānāṃ lakṣaṇamuddekṣyāmaḥ,",
  "S04n449:1270": "yairnāmapadavyañjanakāyaiḥ sūpalakṣitairbodhisattvā mahāsattvā arthapadavyañjanānusāriṇaḥ kṣipramanuttarāṃ samyaksaṃbodhimabhisaṃbudhya tathaiva sarvasattvānavabodhayiṣyanti |",
  "S04n449:1271": "tatra mahāmate kāyo nāma yaduta yadvastvāśritya nāma kriyate,",
  "S04n449:1272": "sa kāyo vastu |",
  "S04n449:1273": "kāyaḥ śarīramityanarthāntaram |",
  "S04n449:1274": "eṣa mahāmate nāmakāyaḥ |",
  "S04n449:1275": "padakāyaḥ punarmahāmate yaduta padārthakāyasadbhāvo niścayaḥ |",
  "S04n449:1276": "niṣṭhā upalabdhirityanarthāntaram |",
  "S04n449:1277": "eṣa mahāmate padakāyopadeśaḥ kṛto māyā |",
  "S04n449:1278": "vyañjanakāyaḥ punarmahāmate yaduta yena nāmapadayorabhivyaktirbhavati |",
  "S04n449:1279": "vyañjanaṃ liṅgaṃ lakṣaṇamupalabdhiḥ prajñaptirityanarthāntaram ||",
  "S04n449:1280": "punaraparaṃ mahāmate padakāyo yaduta padakāryaniṣṭhā |",
  "S04n449:1281": "nāma punarmahāmate yaduta akṣarāṇāṃ ca nāmasvabhāvabhedo'kārādyāvaddhakāraḥ |",
  "S04n449:1282": "tatra vyañjanaṃ punarmahāmate yaduta hrasvadīrghaplutavyañjanāni |",
  "S04n449:1283": "tatra padakāyāḥ punarmahāmate ye padavīthīgāmino hastyaśvanaramṛgapaśugomahiṣājaiḍakādyāḥ padakāyasaṃjñāṃ labhante |",
  "S04n449:1284": "nāma ca vyañjanaṃ ca punarmahāmate catvāra arūpiṇaḥ skandhāḥ |",
  "S04n449:1285": "nāmnābhilapyanta iti kṛtvā nāma,",
  "S04n449:1286": "svalakṣaṇena vyajyate iti kṛtvā vyañjanam |",
  "S04n449:1287": "etanmahāmate nāmapadavyañjanakāyānāṃ nāmapadābhidhānalakṣaṇam |",
  "S04n449:1288": "atra te paricayaḥ karaṇīyaḥ ||",
  "S04n449:1289": "tatredamucyate -",
  "S04n449:1290": "vyañjane padakāye ca nāmni cāpi viśeṣataḥ |",
  "S04n449:1291": "bālāḥ sajjanti durmedhā mahāpaṅke yathā gajāḥ || 170 ||",
  "S04n449:1292": "punaraparaṃ mahāmate yuktihetubuddhivaikalyātkutārkikā durvidagdhamatayo'nāgate'dhvani pṛṣṭā vidvadbhirekatvānyatvobhayānubhayadṛṣṭilakṣaṇavinirmuktamantadvayavidhiṃ pṛcchadbhirevaṃ vakṣyanti-apraśnamidaṃ nedaṃ yoniśa iti,",
  "S04n449:1293": "yaduta rūpādibhyo'nityatā anyā ananyeti |",
  "S04n449:1294": "evaṃ nirvāṇaṃ saṃskārebhyo lakṣaṇāllakṣaṇaṃ guṇebhyo guṇī bhūtebhyo bhautikaṃ dṛśyāddarśanaṃ pāṃśubhyo'ṇavo jñānādyoginaḥ,",
  "S04n449:1295": "evamādyenottarottarakramalakṣaṇavidhinā avyākṛtāni pṛṣṭāḥ sthāpanīyaṃ bhagavatā avyākṛtamiti vakṣyanti |",
  "S04n449:1296": "na tu te mohapuruṣā evaṃ jñāsyanti yathā śrotṝṇāṃ buddhivaikalyāt tathāgatā arhantaḥ samyaksaṃbuddhā utrāsapadavivarjanārthaṃ sattvānāṃ na vyākurvanti |",
  "S04n449:1297": "avyākṛtānyapi ca mahāmate tīrthakaradṛṣṭivādavyudāsārthaṃ nopadiśyante tathāgataiḥ |",
  "S04n449:1298": "tīrthakarā hi mahāmate evaṃvādinaḥ-yaduta sa jīvastaccharīram,",
  "S04n449:1299": "anyo jīvo'nyaccharīram,",
  "S04n449:1300": "ityevamādye'vyākṛtavādaḥ |",
  "S04n449:1301": "tīrthakarāṇāṃ hi mahāmate kāraṇavisaṃmūḍhānāmavyākṛtaṃ na tu matpravacane |",
  "S04n449:1302": "matpravacane tu mahāmate grāhyagrāhakavisaṃyukte vikalpo na pravartate |",
  "S04n449:1303": "teṣāṃ kathaṃ sthāpyaṃ bhavet ?",
  "S04n449:1304": "ye tu mahāmate grāhyagrāhakābhiniviṣṭāḥ svacittadṛśyamātrānavadhāritamatayasteṣāṃ sthāpyaṃ bhavati |",
  "S04n449:1305": "caturvidhapadapraśnavyākaraṇena mahāmate tathāgatā arhantaḥ samyaksaṃbuddhāḥ sattvebhyo dharmaṃ deśayanti |",
  "S04n449:1306": "sthāpanīyamiti mahāmate kālāntaradeśanaiṣā mayā kṛtā aparipakvendriyāṇām |",
  "S04n449:1307": "na tu paripakvendriyāṇāṃ sthāpyaṃ bhavati ||",
  "S04n449:1308": "punaraparaṃ mahāmate kriyākārakarahitāḥ sarvadharmā notpadyante'kārakatvāt |",
  "S04n449:1309": "tenocyate'nuptannāḥ sarvadharmāḥ |",
  "S04n449:1310": "niḥsvabhāvāḥ punarmahāmate sarvabhāvāḥ kena kāraṇenaḥ ?",
  "S04n449:1311": "yasmānmahāmate svabuddhyā vicāryamāṇānāṃ svasāmānyalakṣaṇābhāvā nāvadhāryante,",
  "S04n449:1312": "tenocyante niḥsvabhāvāḥ sarvadharmā iti |",
  "S04n449:1313": "tatra anāyūhāniryūhāḥ punarmahāmate sarvadharmāḥ kena kāraṇena ?",
  "S04n449:1314": "yasmānmahāmate svasāmānyalakṣaṇamāyūhyamānaṃ nāyuhyate,",
  "S04n449:1315": "niryūhyamānaṃ na niryūhyate |",
  "S04n449:1316": "ata etasmātkāraṇānmahāmate sarvadharmā āyūhaniryūhavigatāḥ |",
  "S04n449:1317": "aniruddhāḥ punarmahāmate sarvadharmāḥ kena kāraṇena ?",
  "S04n449:1318": "yaduta bhāvasvabhāvalakṣaṇāsattvātsarvadharmā nopalabhyante |",
  "S04n449:1319": "tenocyante'niruddhāḥ sarvadharmā iti |",
  "S04n449:1320": "tatra anityāḥ punarmahāmate sarvadharmāḥ kena kāraṇenocyante ?",
  "S04n449:1321": "yaduta lakṣaṇotpattyanityabhāvāt |",
  "S04n449:1322": "tenocyante anityāḥ sarvadharmā iti |",
  "S04n449:1323": "tatra nityāḥ punarmahāmate sarvadharmāḥ kena kāraṇena ?",
  "S04n449:1324": "yaduta lakṣaṇotpannānutpannābhāvādanityatayā nityāḥ |",
  "S04n449:1325": "tenocyante mahāmate nityāḥ sarvadharmā iti ||",
  "S04n449:1326": "tatredamucyate -",
  "S04n449:1327": "caturvidhaṃ vyākaraṇamekāṃśaṃ paripṛcchanam |",
  "S04n449:1328": "vibhajyaṃ sthāpanīyaṃ ca tīrthavādanivāraṇam || 171 ||",
  "S04n449:1329": "sadasatorhyanutpādaḥ sāṃkhyavaiśeṣikaiḥ smṛtaḥ |",
  "S04n449:1330": "avyākṛtāni sarvāṇi taireva hi prakāśitā || 172 ||",
  "S04n449:1331": "buddhyā vivecyamānānāṃ svabhāvo nāvadhāryate |",
  "S04n449:1332": "tasmādanabhilāpyāste niḥsvabhāvāśca deśitāḥ || 173 ||",
  "S04n449:1333": "atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān srotaāpannānāṃ srotaāpattigatiprabhedanayalakṣaṇam |",
  "S04n449:1334": "yena srotaāpattigatiprabhedanayalakṣaṇena ahaṃ ca anye ca bodhisattvā mahāsattvāḥ srotaāpannānāṃ srotaāpattigatiprabhedanayalakṣaṇakuśalā uttarottarasakṛdāgāmyanāgāmyarhattvopāyalakṣaṇavidhijñāstathā sattvebhyo dharmaṃ deśayeyuḥ,",
  "S04n449:1335": "yathā nairātmyalakṣaṇadvayamāvaraṇadvayaṃ ca prativiśodhya bhūmerbhūmilakṣaṇātikramagatiṃgatāstathāgatācintyagativiṣayagocaraṃ pratilabhya viśvarūpamaṇisadṛśāḥ sarvasattvopajīvyatāmadhigaccheyuḥ,",
  "S04n449:1336": "sarvadharmaviṣayagatikāyopabhogyatopajīvyāḥ syuḥ ||",
  "S04n449:1337": "bhagavānāha-tena hi mahāmate śṛṇu,",
  "S04n449:1338": "sādhu ca suṣṭhu ca manasikuru |",
  "S04n449:1339": "bhāṣiṣye'haṃ te |",
  "S04n449:1340": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n449:1341": "bhagavāṃstasyaitadavocat-traya ime mahāmate srotaāpannānāṃ srotaāpattiphalaprabhedāḥ |",
  "S04n449:1342": "katame trayaḥ ?",
  "S04n449:1343": "yaduta hīnamadhyaviśiṣṭāḥ tatra mahāmate hīnaḥ saptajanmabhavaparamaḥ |",
  "S04n449:1344": "madhyaḥ punarmahāmate tripañcabhavaparinirvāyī bhavati |",
  "S04n449:1345": "uttamaḥ punarmahāmate tajjanmaparinirvāyī bhavati |",
  "S04n449:1346": "eṣāṃ tu mahāmate trayāṇāṃ trīṇi saṃyojanāni mṛdumadhyādhimātrāṇyeva bhavanti |",
  "S04n449:1347": "tatra mahāmate katamāni trīṇi saṃyojanāni ?",
  "S04n449:1348": "yaduta satkāyadṛṣṭirvicikitsā śīlavrataparāmarśaśca |",
  "S04n449:1349": "etāni mahāmate trīṇi saṃyojanāni viśeṣottarottareṇa arhatāmarhatphalībhavanti |",
  "S04n449:1350": "tatra mahāmate satkāyadṛṣṭirdvividhā yaduta sahajā ca parikalpitā ca,",
  "S04n449:1351": "paratantraparikalpitasvabhāvavat |",
  "S04n449:1352": "tadyathā mahāmate paratantrasvabhāvāśrayādvicitraparikalpitasvabhāvābhiniveśaḥ pravartate |",
  "S04n449:1353": "sa ca tatra na sannāsanna sadasan,",
  "S04n449:1354": "abhūtaparikalpalakṣaṇatvāt |",
  "S04n449:1355": "atha ca bālairvikalpyate vicitrasvabhāvalakṣaṇābhiniveśena mṛgatṛṣṇikeva mṛgaiḥ |",
  "S04n449:1356": "iyaṃ mahāmate srotaāpannasya parikalpitā satkāyadṛṣṭirajñānāccirakālābhiniveśasaṃcitā |",
  "S04n449:1357": "sā ca tasya pudgalanairātmyagrahābhāvataḥ prahīṇā |",
  "S04n449:1358": "sahajā punarmahāmate srotaāpannasya satkāyadṛṣṭiḥ svaparakāyasamatayā catuḥskandharūpalakṣaṇatvādrūpasyotpattibhūtabhautikatvātparasparahetulakṣaṇatvādbhūtānāṃ rūpasyāsamudaya iti kṛtvā srotaāpannasya sadasatpakṣadṛṣṭidarśanātsatkāyadṛṣṭiḥ prahīṇā bhavati |",
  "S04n449:1359": "ata eva satkāyadṛṣṭiprahīṇasya rāgo na pravartate |",
  "S04n449:1360": "etanmahāmate satkāyadṛṣṭilakṣaṇam ||",
  "S04n449:1361": "vicikitsālakṣaṇaṃ punarmahāmate yaduta prāptidharmādhigamasudṛṣṭilakṣaṇatvātpūrvaṃ satkāyadṛṣṭidvayavikalpaprahīṇatvācca vicikitsā dharmeṣu na bhavati |",
  "S04n449:1362": "na cāsya anyā śāstṛdṛṣṭirbhavati śuddhāśuddhitaḥ |",
  "S04n449:1363": "etanmahāmate vicikitsālakṣaṇaṃ srotaāpannasya ||",
  "S04n449:1364": "śīlaṃ punarmahāmate kathaṃ na parāmṛśati srotaāpannaḥ ?",
  "S04n449:1365": "yaduta duḥkhopapattyāyatanalakṣaṇasaṃdṛṣṭatvānna parāmṛśati |",
  "S04n449:1366": "parāmṛṣṭiḥ punarmahāmate yaduta śīlavratataponiyamairbālapṛthagjanā bhogasukhābhilāṣiṇo bhavotpattiṃ prārthayante,",
  "S04n449:1367": "na ca parāmṛśanti |",
  "S04n449:1368": "evamanyatra svapratyātmādhigamaviśeṣagāmitāyāṃ pariṇāmayanti |",
  "S04n449:1369": "nirvikalpānāsravadharmalakṣaṇākāreṇa prasajyante śīlāṅgaiḥ |",
  "S04n449:1370": "etanmahāmate srotaāpannasya śīlavrataparāmarśalakṣaṇaṃ bhavati |",
  "S04n449:1371": "na tu mahāmate srotaāpannasya trisaṃyojanaprahīṇasya rāgadveṣamohāḥ pravartante ||",
  "S04n449:1372": "mahāmatirāha-rāgaḥ punarbhagavatā bahuprakāra upadiṣṭaḥ |",
  "S04n449:1373": "tatkatamastasyātra rāgaḥ prahīṇo bhavati ?",
  "S04n449:1374": "bhagavānāha-viṣayakāmendriyaḥ strīsaṃyogarāgaḥ pratyutpannasukhaḥ āyatyāṃ duḥkhajanmahetukaḥ khaṭacapeṭaliṅgitacumbitapariṣvaktāghrātakaṭākṣekṣitaiḥ |",
  "S04n449:1375": "tasya mahāmate rāgo na pravartate |",
  "S04n449:1376": "tatkasya hetoḥ ?",
  "S04n449:1377": "yaduta samādhisukhavihāralābhitvāt |",
  "S04n449:1378": "ata eṣa prahīṇo bhavati,",
  "S04n449:1379": "na nirvāṇādhigamarāgaḥ ||",
  "S04n449:1380": "sakṛdāgāmiphalalakṣaṇaṃ punarmahāmate katamat ?",
  "S04n449:1381": "yaduta sakṛdrūpalakṣaṇābhāsavikalpaḥ pravartate |",
  "S04n449:1382": "nimittadṛṣṭilakṣyalakṣaṇābhāvāddhyānagatilakṣaṇasudṛṣṭatvātsakṛdetaṃ lokamāgamya duḥkhasyāntakriyāyai parinirvāsyati |",
  "S04n449:1383": "tenocyate sakṛdāgāmīti |",
  "S04n449:1384": "tatra anāgāmīti mahāmate kathaṃ bhavati ?",
  "S04n449:1385": "yaduta atītānāgatapratyutpannasya rūpalakṣaṇabhāvābhāvapravṛtterdṛṣṭidoṣānuśayavikalpasya anāgāmitvādanāgāmirūpaprahīṇatvācca saṃyojanānāmanāgāmītyucyate |",
  "S04n449:1386": "arhan punarmahāmate dhyānadhyeyasamādhivimokṣabalābhijñākleśaduḥkhavikalpābhāvādarhannityucyate ||",
  "S04n449:1387": "mahāmatirāha-trayaḥ punarbhagavatā arhanto'bhihitāḥ |",
  "S04n449:1388": "tatkatamasyāyaṃ bhagavannarhacchabdo nipātyate ?",
  "S04n449:1389": "kiṃ bhagavan śamaikāyanamārgapratilambhikasya,",
  "S04n449:1390": "uta bodhipraṇidhānābhyastakuśalamūlasaṃmūḍhasya,",
  "S04n449:1391": "uta nirmitanairmāṇikasya ?",
  "S04n449:1392": "bhagavānāha-śamaikāyanamārgapratilambhikasya mahāmate śrāvakasya,",
  "S04n449:1393": "na tvanyeṣām |",
  "S04n449:1394": "anye punarmahāmate bodhisattvacaryācaritāvino buddhanirmitanairmāṇikāśca upāyakuśalamūlapraṇidhānapūrvakatvātparṣanmaṇḍaleṣūpapattiṃ darśayanti buddhaparṣanmaṇḍalopaśobhanārtham |",
  "S04n449:1395": "vikalpagatisaṃsthānāntaravicitropadeśo'yaṃ mahāmate yaduta phalādhigamadhyānadhyātṛdhyeyaviviktatvātsvacittadṛśyopagamātphalaprāptilakṣaṇamupadiśyate |",
  "S04n449:1396": "punaraparaṃ mahāmate yadi srotaāpannasyaitadabhaviṣyat-imāni saṃyojanāni,",
  "S04n449:1397": "ahamebhirna saṃyukta iti,",
  "S04n449:1398": "taddvitvaprasaṅga ātmadṛṣṭipatitaḥ syādaprahīṇasaṃyojanaśca ||",
  "S04n449:1399": "punaraparaṃ mahāmate dhyānāpramāṇārūpyadhātusamatikramāya svacittadṛśyalakṣaṇavyāvṛttiḥ karaṇīyā |",
  "S04n449:1400": "saṃjñāveditanirodhasamāpattiśca mahāmate svacittadṛśyagativyatikramastasya na yujyate cittamātratvāt ||",
  "S04n449:1401": "tatredamucyate -",
  "S04n449:1402": "dhyānāni cāpramāṇāni ārūpyāśca samādhayaḥ |",
  "S04n449:1403": "saṃjñānirodho nikhilaścittamātre na vidyate || 174 ||",
  "S04n449:1404": "srotāpattiphalaṃ caiva sakṛdāgāminastathā |",
  "S04n449:1405": "anāgāmiphalaṃ caiva arhattvaṃ cittavibhramaḥ || 175 ||",
  "S04n449:1406": "dhyātā dhyānaṃ ca dhyeyaṃ ca prahāṇaṃ satyadarśanam |",
  "S04n449:1407": "kalpanāmātramevedaṃ yo budhyati sa mucyate || 176 ||",
  "S04n449:1408": "punaraparaṃ mahāmate dviprakārā buddhiḥ pravicayabuddhiśca vikalpalakṣaṇagrāhābhiniveśapratiṣṭhāpikā ca |",
  "S04n449:1409": "tatra mahāmate pravicayabuddhirnāma yaduta yayā buddhyā bhāvasvabhāvalakṣaṇaṃ pravicīyamānaṃ catuṣkoṭikārahitaṃ nopalabhyate,",
  "S04n449:1410": "sā pravicayabuddhiḥ |",
  "S04n449:1411": "tatra mahāmate catuṣkoṭikā yaduta ekatvānyatvobhayanobhayāstināstinityānityarahitāṃ catuṣkoṭikāmiti vadāmi |",
  "S04n449:1412": "etayā catuṣkoṭikayā mahāmate rahitāḥ sarvadharmā ityucyate |",
  "S04n449:1413": "iyaṃ mahāmate catuṣkoṭikā sarvadharmaparīkṣāyāṃ prayoktavyā |",
  "S04n449:1414": "tatra mahāmate vikalpalakṣaṇagrāhābhiniveśapratiṣṭhāpikā buddhiḥ katamā ?",
  "S04n449:1415": "yaduta yena mahāmate cittavikalpalakṣaṇagrāhābhiniveśena uṣṇadravacalakaṭhinānabhūtaparikalpalakṣaṇān mahābhūtān pratijñāhetulakṣaṇadṛṣṭāntābhiniveśādasadbhūtasamāropeṇa samāropayati,",
  "S04n449:1416": "sā vikalpalakṣaṇagrāhābhiniveśapratiṣṭhāpikā buddhiḥ |",
  "S04n449:1417": "etanmahāmate buddhidvayasya lakṣaṇaṃ yena buddhidvayalakṣaṇena samanvāgatā bodhisattvā dharmapudgalanairātmyalakṣaṇagatiṃgatā nirābhāsabuddhipravicayacaryābhūmikuśalāḥ prathamāṃ bhūmiṃ pratilabhante,",
  "S04n449:1418": "samādhiśataṃ ca samāpadyante |",
  "S04n449:1419": "buddhabodhisattvaśataṃ ca samādhiviśeṣapratilambhena paśyanti,",
  "S04n449:1420": "kalpaśataṃ ca pūrvāntāparāntato'nupraviśanti,",
  "S04n449:1421": "kṣetraśataṃ cāvabhāsayanti |",
  "S04n449:1422": "kṣetraśataṃ cāvabhāsya uttarottarabhūmilakṣaṇavidhijñāḥ praṇidhānavaiśeṣikatayā vikrīḍanto dharmameghābhiṣekābhiṣiktāstathāgatapratyātmabhūmimadhigamya daśaniṣṭhāpadasunibaddhadharmāṇaḥ sattvaparipākāya vicitrairnirmāṇakiraṇairvirājante pratyātmagatisukhasamāhitāḥ ||",
  "S04n449:1423": "punaraparaṃ mahāmate bodhisattvena mahāsattvena mahābhūtabhautikakuśalena bhavitavyam |",
  "S04n449:1424": "kathaṃ ca mahāmate bodhisattvo mahābhūtabhautikakuśalo bhavati ?",
  "S04n449:1425": "tatra mahāmate bodhisattvo mahāsattva itaḥ pratisaṃśikṣate tatsatyaṃ yatra mahābhūtānāmasaṃbhavo'saṃbhūtāni cemāni mahāmate bhūtānīti prativipaśyati |",
  "S04n449:1426": "evaṃ prativipaśyan nāma vikalpamātraṃ svacittadṛśyamātrāvabodhādbāhyabhāvābhāvānnāma cittadṛśyavikalpamātramidaṃ yaduta traidhātukaṃ mahābhūtabhautikarahitaṃ prativipaśyati cātuṣkoṭikanayaviśuddhimātmātmīyarahitaṃ yathābhūtasvalakṣaṇāvasthānāvasthitamanutpādasvalakṣaṇasiddham |",
  "S04n449:1427": "tatra mahāmate mahābhūteṣu kathaṃ bhautiakaṃ bhavati ?",
  "S04n449:1428": "yaduta snehavikalpamahābhūtaṃ mahāmate abdhātuṃ niṣpādayatyadhyātmabāhyam |",
  "S04n449:1429": "utsāhavikalpamahābhūtaṃ mahāmate tejodhātuṃ niṣpādayatyadhyātmabāhyam |",
  "S04n449:1430": "samudīraṇavikalpamahābhūtaṃ mahāmate vāyudhātuṃ niṣpādayatyadhyātmabāhyam |",
  "S04n449:1431": "rūpaparicchedavikalpamahābhūtaṃ punarmahāmate pṛthivīdhātuṃ janayatyākāśasahitamadhyātmabāhyam |",
  "S04n449:1432": "mithyāsatyābhiniveśātpañcaskandhakadambakaṃ mahābhūtabhautikaṃ pravartate |",
  "S04n449:1433": "vijñānaṃ punarmahāmate vicitrapadaviṣayābhiniveśābhilāṣahetutvādvijñānaṃ pravartate'nyagatisaṃdhau |",
  "S04n449:1434": "pṛthivībhūtabhautikānāṃ mahāmate kāraṇamasti mahābhūtāni,",
  "S04n449:1435": "na tu mahābhūtānām |",
  "S04n449:1436": "tatkasya hetoḥ ?",
  "S04n449:1437": "yaduta bhāvaliṅgalakṣaṇagrahaṇasaṃsthānakriyāyogavatāṃ mahāmate kriyāsaṃyogotpattirbhavati nāliṅgavatām |",
  "S04n449:1438": "tasmādetanmahāmate mahābhūtabhautikalakṣaṇaṃ tīrthakarairvikalpyate na tu mayā ||",
  "S04n449:1439": "punaraparaṃ mahāmate skandhānāṃ skandhasvabhāvalakṣaṇaṃ nirdekṣyāmaḥ |",
  "S04n449:1440": "tatra mahāmate pañca skandhāḥ |",
  "S04n449:1441": "katame ? yaduta rūpavedanāsaṃjñāsaṃskāravijñānāni |",
  "S04n449:1442": "tatra mahāmate catvāraḥ skandhā arūpiṇo vedanā saṃjñā saṃskārāṃ vijñānaṃ ca |",
  "S04n449:1443": "rūpaṃ mahāmate cāturmahābhautikam,",
  "S04n449:1444": "bhūtāni ca parasparavilakṣaṇāni |",
  "S04n449:1445": "na ca mahāmate arūpiṇāṃ catuṣkasaṃkhyā bhavatyākāśavat |",
  "S04n449:1446": "tadyathā mahāmate ākāśaṃ saṃkhyālakṣaṇātītam,",
  "S04n449:1447": "atha ca vikalpyate evamākāśamiti,",
  "S04n449:1448": "evameva mahāmate skandhāḥ saṃkhyālakṣaṇagaṇanātītā bhāvābhāvavivarjitāścātuṣkoṭikarahitāḥ saṃkhyāgaṇanānirdeśena nirdiśyante bālairna tvāryaiḥ ||",
  "S04n449:1449": "āryaiḥ punarmahāmate māyāvicitrarūpākṛtivadanyānanyavarjitāḥ prajñāpyante svapnabimbapuruṣavat |",
  "S04n449:1450": "āśrayānanyatvādāryajñānagatisaṃmohānmahāmate skandhavikalpaḥ khyāyate |",
  "S04n449:1451": "etanmahāmate skandhānāṃ skandhasvabhāvalakṣaṇam |",
  "S04n449:1452": "sa ca vikalpastvayā vyāvartanīyaḥ,",
  "S04n449:1453": "vyāvṛtya viviktadharmopadeśaḥ karaṇīyaḥ |",
  "S04n449:1454": "sarvabuddhaparṣanmaṇḍaleṣu tīrthyadṛṣṭinivāraṇāya viviktadharmopadeśena mahāmate kriyamāṇena dharmanairātmyadarśanaṃ viśudhyate,",
  "S04n449:1455": "dūraṃgamābhūmipraveśaśca bhavati |",
  "S04n449:1456": "sa dūraṃgamāṃ mahābhūmimanupraviśya anekasamādhivaśavartī bhavati |",
  "S04n449:1457": "manomayakāyapratilambhācca samādhiṃ māyopamaṃ pratilabhate |",
  "S04n449:1458": "balābhijñāvaśitāgatiṃgataḥ sarvasattvopajīvyo bhavati pṛthivīvat |",
  "S04n449:1459": "yathā mahāmate mahāpṛthivī sarvasattvopajīvyā bhavati,",
  "S04n449:1460": "evameva mahāmate bodhisattvo mahāsattvaḥ sarvasattvopajīvyo bhavati ||",
  "S04n449:1461": "punaraparaṃ mahāmate caturvidhaṃ nirvāṇam |",
  "S04n449:1462": "katamaccaturvidham ?",
  "S04n449:1463": "yaduta bhāvasvabhāvābhāvanirvāṇaṃ lakṣaṇavicitrabhāvābhāvanirvāṇaṃ svalakṣaṇabhāvābhāvāvabodhanirvāṇaṃ skandhānāṃ svasāmānyalakṣaṇasaṃtatiprabandhavyucchedanirvāṇam |",
  "S04n449:1464": "etanmahāmate caturvidhaṃ tīrthakarāṇāṃ nirvāṇaṃ na tu matpravacane |",
  "S04n449:1465": "matpravacane punarmahāmate vikalpakasya manovijñānasya vyāvṛttirnirvāṇamityucyate ||",
  "S04n449:1466": "mahāmatirāha-nanu bhagavatā aṣṭau vijñānāni vyavasthāpitāni ?",
  "S04n449:1467": "bhagavānāha-vyavasthāpitāni mahāmate |",
  "S04n449:1468": "mahāmatirāha-tadyadi bhagavan vyavasthāpitāni,",
  "S04n449:1469": "tatkathaṃ manovijñānasyaiva vyāvṛttirbhavati na tu saptānāṃ vijñānānām ?",
  "S04n449:1470": "bhagavānāha-taddhetvālambanatvānmahāmate saptānāṃ vijñānānāṃ pravṛttirbhavati |",
  "S04n449:1471": "manovijñānaṃ punarmahāmate viṣayaparicchedābhiniveśena pravartamānaṃ vāsanābhirālayavijñānaṃ prapuṣṇāti |",
  "S04n449:1472": "manaḥ sahitamātmātmīyagrāhābhiniveśamanyanākāreṇānupravartate |",
  "S04n449:1473": "abhinnaśarīralakṣaṇamālayavijñānahetvālambanaṃ svacittadṛśyaviṣayābhiniveśāccittakalāpaḥ pravartate'nyonyahetukaḥ |",
  "S04n449:1474": "udadhitaraṃgā iva mahāmate svacittadṛśyaviṣayapavaneritāḥ pravartante nivartante ca |",
  "S04n449:1475": "atastena mahāmate manovijñānena vyāvṛttena saptānāṃ vijñānānāṃ vyāvṛttirbhavati ||",
  "S04n449:1476": "tatredamucyate -",
  "S04n449:1477": "nāhaṃ nirvāmi bhāvena kriyayā lakṣaṇena ca |",
  "S04n449:1478": "vikalpahetuvijñāne nivṛtte nirvṛto hyaham || 177 ||",
  "S04n449:1479": "taddhetukaṃ tadālambya manogatisamāśrayam |",
  "S04n449:1480": "hetuṃ dadāti cittasya vijñānaṃ ca samāśritam || 178 ||",
  "S04n449:1481": "yathā kṣīṇe mahā)",
  "S04n449:1482": "odhe taraṃgāṇāmasaṃbhavaḥ |",
  "S04n449:1483": "tathā vijñānavaicitryaṃ niruddhaṃ na pravartate || 179 ||",
  "S04n449:1484": "punaraparaṃ mahāmate parikalpitasvabhāvaprabhedanayalakṣaṇamupadekṣyāmo yena parikalpitasvabhāvaprabhedanayalakṣaṇena suprativibhāgaviddhena tvaṃ ca anye ca bodhisattvā mahāsattvā vikalpakalparahitāḥ pratyātmāryasvagatitīrthyanayagatisudṛṣṭabuddhayo grāhyagrāhakavikalpaprahīṇāḥ paratantravividhavicitralakṣaṇaṃ parikalpitasvabhāvākāraṃ na prativikalpayiṣyanti |",
  "S04n449:1485": "tatra mahāmate katamatparikalpitasvabhāvaprabhedanayalakṣaṇam ?",
  "S04n449:1486": "yaduta abhilāpavikalpo'vidheyavikalpo lakṣaṇavikalpo'rthavikalpaḥ svabhāvavikalpo hetuvikalpo dṛṣṭivikalpo yuktivikalpa utpādavikalpo'nutpādavikalpaḥ saṃbandhavikalpo bandhābandhavikalpaḥ |",
  "S04n449:1487": "etanmahāmate parikalpitasvabhāvaprabhedanayalakṣaṇam ||",
  "S04n449:1488": "tatra mahāmate abhilāpavikalpaḥ katamaḥ ?",
  "S04n449:1489": "yaduta vicitrasvaragītamādhuryābhiniveśaḥ |",
  "S04n449:1490": "eṣa mahāmate abhilāpavikalpaḥ |",
  "S04n449:1491": "tatra mahāmate abhidheyavikalpaḥ katamaḥ ?",
  "S04n449:1492": "yaduta asti tatkiṃcidabhidheyavastu svabhāvakamāryajñānagatigamyaṃ yadāśrityābhilāpaḥ pravartate iti vikalpayati |",
  "S04n449:1493": "tatra lakṣaṇavikalpaḥ katamaḥ ?",
  "S04n449:1494": "yaduta tasminnevābhidheye mṛgatṛṣṇākhye lakṣaṇavaicitryābhiniveśenābhiniveśate yaduta uṣṇadravacalakaṭhinalakṣaṇātsarvabhāvān vikalpayati |",
  "S04n449:1495": "tatra arthavikalpaḥ katamaḥ ?",
  "S04n449:1496": "yaduta suvarṇarūpyavividharatnārthaviṣayābhilāpaḥ |",
  "S04n449:1497": "tatra svabhāvavikalpaḥ katamaḥ ?",
  "S04n449:1498": "yaduta bhāvasvabhāvāvadhāraṇamidamevamidaṃ nānyatheti tīrthyavikalpadṛṣṭyā vikalpayanti |",
  "S04n449:1499": "tatra hetuvikalpaḥ katamaḥ ?",
  "S04n449:1500": "yaduta yadyena hetupratyayena sadasatorvibhajyate hetulakṣaṇotpattitaḥ sa hetuvikalpaḥ |",
  "S04n449:1501": "tatra dṛṣṭivikalpaḥ katamaḥ ?",
  "S04n449:1502": "yaduta nāstyastitvaikatvānyatvobhayānubhayakudṛṣṭitīrthyavikalpābhiniveśaḥ |",
  "S04n449:1503": "tatra yuktivikalpaḥ katamaḥ ?",
  "S04n449:1504": "yaduta ātmātmīyalakṣaṇayuktivigrahopadeśaḥ |",
  "S04n449:1505": "tatra utpādavikalpaḥ katamaḥ ?",
  "S04n449:1506": "yaduta pratyayaiḥ sadasatorbhāvasyotpādābhiniveśaḥ |",
  "S04n449:1507": "tatra anutpādavikalpaḥ katamaḥ ?",
  "S04n449:1508": "yaduta anutpannapūrvāḥ sarvabhāvā abhūtvā pratyayairbhavantyahetuśarīrāḥ |",
  "S04n449:1509": "tatra saṃbandhavikalpaḥ katamaḥ?",
  "S04n449:1510": "yaduta saha saṃbadhyate suvarṇatantuvat |",
  "S04n449:1511": "tatra bandhābandhavikalpaḥ katamaḥ ?",
  "S04n449:1512": "yaduta bandhahetubandhyābhiniveśavat |",
  "S04n449:1513": "yathā puruṣaḥ pāśasaṃyogādrajjugranthiḥ kriyate mucyate ca |",
  "S04n449:1514": "evaṃ mahāmate parikalpitasvabhāvaprabhedanayalakṣaṇam,",
  "S04n449:1515": "yasmin parikalpitasvabhāvaprabhedanayalakṣaṇe sarvabālapṛthagjanā abhiniviśante |",
  "S04n449:1516": "sadasataḥ paratantrābhiniveśābhiniviṣṭā mahāmate parikalpitasvabhāvavaicitryamabhiniviśante |",
  "S04n449:1517": "māyāśrayavaicitryadarśanavadanyamāyādarśanabuddhyā bālairvikalpyante |",
  "S04n449:1518": "māyā ca mahāmate vaicitryānnānyā nānanyā |",
  "S04n449:1519": "yadyanyā syāt,",
  "S04n449:1520": "vaicitryaṃ māyāhetukaṃ na syāt |",
  "S04n449:1521": "athānanyā syāt,",
  "S04n449:1522": "vaicitryānmāyāvaicitryayorvibhāgo na syāt |",
  "S04n449:1523": "sa ca dṛṣṭo vibhāgaḥ |",
  "S04n449:1524": "tasmānnānyā nānanyā |",
  "S04n449:1525": "ata etasmātkāraṇānmahāmate tvayā anyaiśca bodhisattvairmahāsattvairmāyā nāstyastitvena nābhiniveṣṭavyā ||",
  "S04n449:1526": "tatredamucyate -",
  "S04n449:1527": "cittaṃ viṣayasaṃbandhaṃ jñānaṃ tarke pravartate |",
  "S04n449:1528": "nirābhāse viśeṣe ca prajñā vai saṃpravartate || 180 ||",
  "S04n449:1529": "parikalpitasvabhāvo'ti paratantre na vidyate |",
  "S04n449:1530": "kalpitaṃ gṛhyate bhrāntyā paratantraṃ na kalpyate || 181 ||",
  "S04n449:1531": "vividhāṅgābhinirvṛttyā yathā māyā na sidhyati |",
  "S04n449:1532": "nimittaṃ hi tathā citraṃ kalpyamānaṃ na sidhyati || 182 ||",
  "S04n449:1533": "nimittaṃ dauṣṭhulyamayaṃ bandhanaṃ cittasaṃbhavam |",
  "S04n449:1534": "parikalpitaṃ hyajānānaṃ paratantrairvikalpyate || 183 ||",
  "S04n449:1535": "yadetatkalpitaṃ bhāvaṃ paratantraṃ tadeva hi |",
  "S04n449:1536": "kalpitaṃ hi vicitrābhaṃ paratantre vikalpyate || 184 ||",
  "S04n449:1537": "saṃvṛtiḥ paramārthaśca tṛtīyaṃ nāstihetukam |",
  "S04n449:1538": "kalpitaṃ saṃvṛtirhyuktā tacchedādāryagocaram || 185 ||",
  "S04n449:1539": "yathā hi yogināṃ vastu citramekaṃ virājate |",
  "S04n449:1540": "na hyasti citratā tatra tathā kalpitalakṣaṇam || 186 ||",
  "S04n449:1541": "yathā hi taimiraiścitraṃ kalpyate rūpadarśanam |",
  "S04n449:1542": "timiraṃ na rūpaṃ nārūpaṃ paratantraṃ tathābudhaiḥ || 187 ||",
  "S04n449:1543": "haimaṃ syāttu yathā śuddhaṃ jalaṃ kaluṣavarjitam |",
  "S04n449:1544": "gaganaṃ hi ghanābhāvāttathā śuddhaṃ vikalpitam || 188 ||",
  "S04n449:1545": "nāsti vai kalpito bhāvaḥ paratantraśca vidyate |",
  "S04n449:1546": "samāropāpavādaṃ hi vikalpanto vinaśyati || 189 ||",
  "S04n449:1547": "kalpitaṃ yadyabhāvaṃ syātparatantrasvabhāvataḥ |",
  "S04n449:1548": "vinā bhāvena vai bhāvo bhāvaścābhāvasaṃbhavaḥ || 190 ||",
  "S04n449:1549": "parikalpitaṃ samāśritya paratantropalabhyate |",
  "S04n449:1550": "nimittanāmasaṃbandhājjāyate parikalpitam || 191 ||",
  "S04n449:1551": "atyantaṃ cāpyaniṣpannaṃ kalpitaṃ na parodbhavam |",
  "S04n449:1552": "tadā prajñāyate śuddhaṃ svabhāvaṃ pāramārthikam || 192 ||",
  "S04n449:1553": "parikalpitaṃ daśavidhaṃ paratantraṃ ca ṣaḍvidham |",
  "S04n449:1554": "pratyātmatathatājñeyamato nāsti viśeṣaṇam || 193 ||",
  "S04n449:1555": "pañca dharmā bhavettattvaṃ svabhāvā hi trayastathā |",
  "S04n449:1556": "etadvibhāvayedyogī tathatāṃ nātivartate || 194 ||",
  "S04n449:1557": "nimittaṃ paratantraṃ hi yannāma tatprakalpitam |",
  "S04n449:1558": "parikalpitanimittaṃ tu pāratantryātpravartate || 195 ||",
  "S04n449:1559": "buddhyā vivecyamānaṃ tu na tantraṃ nāpi kalpitam |",
  "S04n449:1560": "niṣpanno nāsti vai bhāvaḥ kathaṃ buddhyā vikalpyate || 196 ||",
  "S04n449:1561": "niṣpanno vidyate bhāvo bhāvābhāvavivarjitaḥ |",
  "S04n449:1562": "bhāvābhāvavinirmukto dvau svabhāvau kathaṃ nu tau || 197 ||",
  "S04n449:1563": "parikalpitasvabhāve dvau svabhāvau dvau pratiṣṭhitau |",
  "S04n449:1564": "kalpitaṃ dṛśyate citraṃ viśuddhaṃ cāryagocaram || 198 ||",
  "S04n449:1565": "kalpitaṃ hi vicitrābhaṃ paratantrairvikalpyate |",
  "S04n449:1566": "anyathā kalpyamānaṃ hi tīrthyavādaṃ samāśrayet || 199 ||",
  "S04n449:1567": "kalpanā kalpitetyuktaṃ darśanāddhetusaṃbhavat |",
  "S04n449:1568": "vikalpadvayanirmuktaṃ niṣpannaṃ syāttadeva hi || 200 ||",
  "S04n449:1569": "punarapi mahāmatirāha-deśayatu me bhagavān pratyātmāryajñānagatilakṣaṇamekayānaṃ ca,",
  "S04n449:1570": "yena bhagavan pratyātmaikayānagatilakṣaṇena ahaṃ ca anye ca bodhisattvā mahāsattvāḥ pratyātmāryajñānaikayānakuśalā aparapraṇeyā bhaviṣyanti buddhadharmeṣu ||",
  "S04n449:1571": "bhagavānāha-tena hi mahāmate śṛṇu,",
  "S04n449:1572": "sādhu ca suṣṭhu ca manasikuru |",
  "S04n449:1573": "bhāṣiṣye'haṃ te |",
  "S04n449:1574": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n449:1575": "bhagavāṃstasyaitadavocat-pramāṇāptopadeśavikalpābhāvānmahāmate bodhisattvo mahāsattva ekākī rahogataḥ svapratyātmabuddhyā vicārayatyaparapraṇeyo dṛṣṭivikalpavivarjita uttarottaratathāgatabhūmipraveśanatayā vyāyamate |",
  "S04n449:1576": "etanmahāmate svapratyātmāryajñānagatilakṣaṇam |",
  "S04n449:1577": "tatra ekayānagatilakṣaṇaṃ katamat ?",
  "S04n449:1578": "yaduta ekayānamārgādhigamāvabodhādekayānamiti vadāmi |",
  "S04n449:1579": "ekayānamārgādhigamāvabodhaḥ katamaḥ ?",
  "S04n449:1580": "yaduta grāhyagrāhakavikalpayathābhūtāvasthānādapravṛttervikalpasya ekayānāvabodhaḥ kṛto bhavati |",
  "S04n449:1581": "eṣa ekayānāvabodho mahāmate nānyatīrthyaśrāvakapratyekabuddhabrahmādibhiḥ prāptapūrvo'nyatra mayā |",
  "S04n449:1582": "ata etasmātkāraṇānmahāmate ekayānamityucyate ||",
  "S04n449:1583": "mahāmatirāha-kiṃ kāraṇaṃ bhagavatā yānatrayamupadiṣṭam,",
  "S04n449:1584": "ekayānaṃ nopadiśyate ?",
  "S04n449:1585": "bhagavānāha-svayamaparinirvāṇadharmatvānmahāmate sarvaśrāvakapratyekabuddhānāmekayānaṃ na vadāmi |",
  "S04n449:1586": "yasmānmahāmate sarvaśrāvakapratyekabuddhāstathāgatavinayavivekayogopadeśena vimucyante na svayam ||",
  "S04n449:1587": "punaraparaṃ mahāmate jñeyāvaraṇakarmavāsanāprahīṇatvātsarvaśrāvakapratyekabuddhānāṃ naikayānam |",
  "S04n449:1588": "dharmanairātmyānavabodhācca acintyapariṇāmacyuteraprāptivācca yānatrayaṃ deśayāmi śrāvakāṇām |",
  "S04n449:1589": "yadā teṣāṃ mahāmate sarvadoṣavāsanāḥ prahīṇā bhavanti dharmanairātmyāvabodhāt,",
  "S04n449:1590": "tadā te vāsanādoṣasamādhimadābhāvādanāsravadhātau prativibudhyante |",
  "S04n449:1591": "punarapi lokottarānāsravadhātuparyāpannān saṃbhārān paripūrya acintyadharmakāyavaśavartitāṃ pratilapsyante ||",
  "S04n449:1592": "tatredamucyate -",
  "S04n449:1593": "devayānaṃ brahmayānaṃ śrāvakīyaṃ tathaiva ca |",
  "S04n449:1594": "tāthāgataṃ ca pratyekaṃ yānānetān vadāmyaham || 201 ||",
  "S04n449:1595": "yānānāṃ nāsti vai niṣṭhā yāvaccittaṃ pravartate |",
  "S04n449:1596": "citte tu vai parāvṛtte na yānaṃ na ca yāninaḥ || 202 ||",
  "S04n449:1597": "yānavyavasthānaṃ naivāsti yānabhedaṃ vadāmyaham |",
  "S04n449:1598": "parikarṣaṇārthaṃ bālānāṃ yānabhedaṃ vadāmyaham || 203 ||",
  "S04n449:1599": "vimuktayastathā tisro dharmanairātmyameva ca |",
  "S04n449:1600": "samatājñānakleśākhyā vimuktyā te vivarjitāḥ || 204 ||",
  "S04n449:1601": "yathā hi kāṣṭhamudadhau taraṃgairvipravāhyate |",
  "S04n449:1602": "tathā hi śrāvako mūḍho lakṣaṇena pravāhyate || 205 ||",
  "S04n449:1603": "vāsanākleśasaṃbaddhāḥ paryutthānairvisaṃyutāḥ |",
  "S04n449:1604": "samādhimadamattāste dhātau tiṣṭhantyanāsrave || 206 ||",
  "S04n449:1605": "niṣṭhāgatirna tasyāsti na ca bhūyo nivartate |",
  "S04n449:1606": "samādhikāyaṃ saṃprāpya ā kalpānna prabudhyate || 207 ||",
  "S04n449:1607": "yathā hi mattapuruṣo madyābhāvādvibudhyate |",
  "S04n449:1608": "tathā te buddhadharmākhyaṃ kāyaṃ prāpsyanti māmakam || 208 ||",
  "S04n449:1609": "iti laṅkāvatāre ṣaṭtriṃśatsāhasrasarvadharmasamuccayo nāma dvitīyaḥ parivartaḥ ||"
}