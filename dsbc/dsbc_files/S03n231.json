{
  "S03n231:0": "8. maitrībala-jātakam",
  "S03n231:1": "na paraduḥkhāturāḥ svasukhamavekṣante mahākāruṇikāḥ |",
  "S03n231:2": "tadyathānuśrūyate-",
  "S03n231:3": "bodhisattvaḥ kila svamāhātmyakāruṇyābhiprapanno jagatparitrāṇādhyāśayaḥ,",
  "S03n231:4": "pradānadamaniyamasauratyādibhirlokānugrahānukūlairguṇātiśayairabhivardhamānaḥ sarvasattvamaitramanā maitrabalo nāma rājā babhūva |",
  "S03n231:5": "duḥkhaṃ sukhaṃ vā yadabhūtprajānāṃ tasyāpi rājñastadabhūttathaiva |",
  "S03n231:6": "ataḥ prajārakṣaṇadakṣiṇo'sau śastraṃ ca śāstraṃ ca parāmamarśa ||1 ||",
  "S03n231:7": "narendracūḍādhṛtaśāsanasya tasya tvalaṅkāravadāsa śastram |",
  "S03n231:8": "vispaṣṭarūpaṃ dadṛśe ca śāstraṃ nayeṣu lokasya hitodayeṣu ||2 ||",
  "S03n231:9": "vinigrahapragrahayoḥ pravṛttirdharmoparodhaṃ na cakāra tasya |",
  "S03n231:10": "hitāśayatvānnayanaipuṇācca parīkṣakasyeva pituḥ prajāsu ||3 ||",
  "S03n231:11": "tasyaivaṃ dharmeṇa prajāḥ pālayataḥ satyatyāgopaśamaprajñādibhiśca parahitapariṇāmanātsaviśeṣodāttakramairbodhisambhāravidhibhirabhivardhamānasya kadācitkasmiṃścidaparādhe yakṣāṇāmadhipatinā svaviṣayātpravrājitā ojohārāḥ pañca yakṣāḥ paravadhadakṣāstadviṣayamabhijagmuḥ |",
  "S03n231:12": "vyapagatasarvopadravatvācca nityapravṛttavividhotsavaṃ parayā sampadā samupetarūpaṃ pramuditatuṣṭapuṣṭajanamabhisamīkṣya tadviṣayaṃ tannivāsināṃ puruṣāṇāmojāṃsyapahartuṃ teṣāmabhilāṣo babhūva |",
  "S03n231:13": "te pareṇāpi yatnena sampravṛttāḥ svakarmaṇi |",
  "S03n231:14": "naiva tadviṣayasthānāṃ hartumojaḥ prasehire ||4 ||",
  "S03n231:15": "tasya prabhāvātiśayānnṛpasya mameti yatraiva babhūva buddhiḥ |",
  "S03n231:16": "saivāsya rakṣā paramāsa tasmādojāṃsi hartuṃ na viṣehire te ||5 ||",
  "S03n231:17": "yadā ca paramapi prayatnaṃ kurvanto naiva śaknuvanti sma kasyacidviṣayanivāsino janasyaujo'pahartumatha teṣāṃ parasparamavekṣyaitadabhūt |",
  "S03n231:18": "kiṃ nu khalvidaṃ mārṣāḥ |",
  "S03n231:19": "asmatprabhāvapratighātayogyā vidyātapaḥsiddhimayā viśeṣāḥ |",
  "S03n231:20": "na santi caiṣāmatha cādya sarve vyarthābhidhānatvamupāgatāḥ smaḥ ||6 ||",
  "S03n231:21": "atha te yakṣā brāhmaṇavarṇamātmānamabhinirmāya samanucaranto dadṛśuḥ pratyaraṇyacaramanyatamaṃ gopālakaṃ saśādvale chāyādrumamūle sopānatkaṃ saṃniṣaṇṇaṃ sapallavairvanatarukusumairviracitāṃ mālāmudvahantaṃ dakṣiṇato vinyastadaṇḍaparaśumekākinaṃ rajjuvartanavyāpṛtaṃ prakṣveḍitavilāsena gāyantamāsīnam |",
  "S03n231:22": "samupetya cainamūcuḥ-thathathadadakākākākā |",
  "S03n231:23": "bho gavāṃ saṃrakṣādhikṛta ! evaṃ vivikte nirjanasampāte'sminnaraṇye vicarannevamekākī kathaṃ na bibheṣīti |",
  "S03n231:24": "sa tānālokyābravīt-kuto vā bhetavyamiti |",
  "S03n231:25": "yakṣā ūcuḥ-kiṃ tvayā na śrūtapūrvā yakṣarākṣasānāṃ piśācānāṃ vā nisargaraudrā prakṛtiriti ?",
  "S03n231:26": "sahāyamadhye'pi hi vartamāno vidyātapaḥsvastyayanairupetaḥ |",
  "S03n231:27": "yebhyaḥ kathañcitparimokṣameti śauryādavajñātabhayo'pi lokaḥ ||7 ||",
  "S03n231:28": "tebhyo nṛmedaḥpiśitāśanebhyaḥ kathaṃ bhayaṃ te'sti na rākṣasebhyaḥ |",
  "S03n231:29": "viviktagambhīrabhayānakeṣu sahāyahīnasya vanāntareṣu ||8 ||",
  "S03n231:30": "ityukte sa gopālakaḥ prahasyainānuvāca-",
  "S03n231:31": "janaḥ svastyayanenāyaṃ mahatā paripālyate |",
  "S03n231:32": "devendreṇāpyaśakyo'yaṃ kiṃ punaḥ piśitāśanaiḥ ||9 ||",
  "S03n231:33": "tena geha ivāraṇye rātrāvapi yathā divā |",
  "S03n231:34": "janānta iva caiko'pi nirbhayo vicarāmyaham ||10 ||",
  "S03n231:35": "athainaṃ te yakṣāḥ kutūhalaprābalyātsādaramutsāhayanta ivocuḥ-",
  "S03n231:36": "tatkathaya kathaya tāvadbhada kīdṛśo'yaṃ yuṣmākaṃ svastyayanaviśeṣa iti |",
  "S03n231:37": "sa tānprahasannuvāca-śrūyatāṃ yādṛśo'yamasmākamatyadbhūtaḥ svastyayanaviśeṣaḥ |",
  "S03n231:38": "kanakagiriśilāviśālavakṣāḥ śaradamalendumanojñavaktraśobhaḥ |",
  "S03n231:39": "kanakaparighapīnalambabāhurvṛṣabhanibhekṣaṇavikramo narendraḥ ||11 ||",
  "S03n231:40": "īdṛśo'smākaṃ svastyayanaviśeṣaḥ |",
  "S03n231:41": "ityuktvā sāmarṣavismayastān yakṣānavekṣamāṇaḥ punaruvāca-āścaryaṃ batedam |",
  "S03n231:42": "evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ |",
  "S03n231:43": "atyadbhutatvādathavā śruto'pi bhavatsu vipratyayato na rūḍhaḥ ||12 ||",
  "S03n231:44": "śaṅke guṇānveṣaṇaviklavo vā deśī jano'sāvakutūhalo vā |",
  "S03n231:45": "vivarjito bhāgyaparikṣayādvā kīrtyā narendrasya yato'bhyupaita ||13 ||",
  "S03n231:46": "tadasti vo bhāgyaśeṣaṃ yattādṛśāddeśakāntārādihāgatāḥ stha |",
  "S03n231:47": "yakṣā ūcuḥ- bhadramukha ! kathaya kiṃkṛto'yamasya rājñaḥ prabhāvo yadasyāmānuṣā na prasahante viṣayavāsinaṃ janaṃ hiṃsitumiti |",
  "S03n231:48": "gopālaka uvāca- svamāhātmyādhigataḥ prabhāvo'yamasmākaṃ mahārājasya |",
  "S03n231:49": "paśyata mahābrāhmaṇāḥ !",
  "S03n231:50": "maitrī tasya balaṃ dhvajāgraśabalaṃ tvācāramātraṃ balaṃ",
  "S03n231:51": "nā'sau vetti rūṣaṃ na cā''ha paruṣaṃ samyak ca gāṃ rakṣati |",
  "S03n231:52": "dharmastasya nayo na nītinikṛtiḥ pūjārthamarthaḥ satā-",
  "S03n231:53": "mityāścaryamayo'pi durjanadhanaṃ garvaṃ ca nālambate ||14 ||",
  "S03n231:54": "evamādiguṇaśatasamudito'yamasmākaṃ svāmī |",
  "S03n231:55": "tenāsya na prasahante viṣayanivāsinaṃ janaṃ hiṃsitumupadravāḥ |",
  "S03n231:56": "api ca |",
  "S03n231:57": "kiyadahaṃ vaḥ śakṣyāmi vaktum |",
  "S03n231:58": "nṛpatiguṇaśravaṇakautūhalaistu bhavadbhirnagarameva yuktaṃ praveṣṭuṃ syāt |",
  "S03n231:59": "tatra hi bhavantaḥ svadharmānurāgādvyavasthitāryamaryādaṃ nityakṣemasubhikṣatvātpramuditasamṛddhamanuddhatodāttaveṣamabhyāgatātithijanaviśeṣavatsalaṃ nṛpatiguṇākṣiptahṛdayaṃ tatkīrtyāśrayāḥ stutīrmaṅgalamiva svastyayanamiva ca praharṣādabhyasyantaṃ janaṃ dṛṣṭvā rājño guṇavistaramanumāsyante |",
  "S03n231:60": "satyāṃ ca guṇabahumānodbhāvanāyāṃ taddidṛkṣayā yūyamavaśyaṃ tadguṇapratyakṣiṇo bhaviṣyatheti |",
  "S03n231:61": "atha te yakṣāḥ svaprabhāvapratighātāttasminnājani sāmarṣahṛdayā bhāvaprayuktayāpi yuktayā tayā tadguṇakathayā naiva mārdavamupajagmuḥ |",
  "S03n231:62": "prāyeṇa khalu mandānāmamarṣajvalitaṃ manaḥ |",
  "S03n231:63": "yasminvastuni tatkīrtyā tadviśeṣeṇa dahyate ||15 ||",
  "S03n231:64": "pradānapriyatāṃ tu samabhivīkṣya tasya rājñaste yakṣāstadapakāracikīrṣavaḥ samabhigamya rājānaṃ sandarśanakāle bhojanamayācanta |",
  "S03n231:65": "atha sa rājā pramuditamanāstadadhikṛtānpuruṣānsamādideśa-kṣipramabhirucitaṃ bhojanaṃ brāhmaṇebhyo dīyatāmiti |",
  "S03n231:66": "atha te yakṣāḥ samupahṛtaṃ rājārhamapi bhojanaṃ haritatṛṇamiva vyāghrā naiva pratyagṛhṇannaivaṃvidhaṃ bhojanaṃ vayamaśnīma iti |",
  "S03n231:67": "tacchrutvā sa rājā samabhigamyainānabravīt- atha kīdṛśaṃ bhojanaṃ yuṣmākamupaśete?",
  "S03n231:68": "yāvattādṛśamanviṣyatāmiti | yakṣā ūcuḥ-",
  "S03n231:69": "pratyagroṣmāṇi māṃsāni narāṇāṃ rudhirāṇi ca |",
  "S03n231:70": "ityannapānaṃ padmākṣa ! yakṣāṇāmakṣatavrata ||16 ||",
  "S03n231:71": "ityuktvā daṃṣṭrākarālavadanāni dīpta-piṅgala kekara-raudranayanāni sphuṭitacipiṭavirūpaghoṇāni jvaladanalakapilakeśaśmaśrūṇi sajalajaladharāndhakārāṇi vikṛtabhīṣaṇāni svānyeva vapūṃṣi pratyapadyanta |",
  "S03n231:72": "samabhivīkṣya cainānsa rājā-piśācāḥ khalvime na mānuṣāstenāsmadīyamannapānaṃ nābhilaṣantīti niścayamupajagāma |",
  "S03n231:73": "atha tasya narendrasya prakṛtyā karuṇātmanaḥ |",
  "S03n231:74": "bhūyasī karuṇā teṣu samabhūcchuddhacetasaḥ ||17 ||",
  "S03n231:75": "karuṇaikatānahṛdayaśca tānyakṣānanuśocanniyatamīdṛśamarthaṃ cintayāmāsa |",
  "S03n231:76": "dayāvatastāvadidamannapānaṃ sudurlabham |",
  "S03n231:77": "pratyahaṃ ca tadanveṣyaṃ kinnu duḥkhamataḥ param ||18 ||",
  "S03n231:78": "nirdayasyāpyaśaktasya vighātaikarasaḥ śramaḥ |",
  "S03n231:79": "śaktasyāpyahitābhyāsāt kiṃsvitkaṣṭataraṃ tataḥ ||19 ||",
  "S03n231:80": "evaṃvidhāhāraparāyaṇānāṃ kārūṇyaśūnyāśivamānasānām |",
  "S03n231:81": "pratyāhameṣāṃ dahatāṃ svamarthaṃ duḥkhāni yāsyanti kadā nu nāśam ||20 ||",
  "S03n231:82": "tatkathamidānīmahameṣāmīdṛśāhārasampādanādekāhamapi tāvatparahiṃsāprāṇavighātaṃ kuryām?",
  "S03n231:83": "na hi smarāmyarthitayāgatānāmāśāviparyāsahataprabhāṇi |",
  "S03n231:84": "himānilamlāpitapaṅkajānāṃ samānadainyāni mukhāni kartum ||21 ||",
  "S03n231:85": "bhavatu | dṛṣṭam |",
  "S03n231:86": "svataḥ śarīrātsthirapīvarāṇi dāsyāmi māṃsāni saśoṇitāni |",
  "S03n231:87": "ato'nyathā ko hi mama kramaḥ syādityāgateṣvarthiṣu yuktarūpaḥ ||22 ||",
  "S03n231:88": "svayaṃmṛtānāṃ hi nirūṣmakāṇi bhavanti māṃsāni viśoṇitāni |",
  "S03n231:89": "priyāṇi caiṣāṃ na hi tāni samyag bubhukṣayā pīḍitavigrahāṇām ||23 ||",
  "S03n231:90": "jīvato'pi ca kuto'hamanyasmānmāṃsamādāsye māmabhigamya caite tathaiva kṣuttarṣaparikṣāmanayanavadanā niṣphalāśāpraṇayatvādadhikataravighātāturamanasaḥ kathaṃ nāma pratiyāsyanti ?",
  "S03n231:91": "tadidamatra prāptakālam |",
  "S03n231:92": "duṣṭavraṇasyeva sadāturasya kaḍe(le)",
  "S03n231:93": "varasyāsya rujākarasya |",
  "S03n231:94": "karomi kāryātiśayopayogādatyartharamyaṃ pratikārakhedam ||24 ||",
  "S03n231:95": "iti viniścitya sa mahātmā praharṣodgamasphītīkṛtanayanavadanaśobhaḥ svaṃ śarīramupadarśayaṃstānyakṣānuvāca-",
  "S03n231:96": "amūni māṃsāni saśoṇitāni dhṛtāni lokasya hitārthameva |",
  "S03n231:97": "yadyātitheyatvamupeyuradya mahodayaḥ so'bhyudayo mama syāt ||25 ||",
  "S03n231:98": "atha te yakṣā jānanto'pi tasya rājñastamadhyāśayamatyadbhutatvādaśraddadhānā rājānamūcuḥ-",
  "S03n231:99": "arthinātmagate duḥkhe yācñādainyena darśite |",
  "S03n231:100": "jñātumarhati dātaiva prāptakālamataḥ param ||26 ||",
  "S03n231:101": "atha rājā-anumatamidameṣāmiti pramuditamanāḥ sirāmokṣaṇārthaṃ vaidyā ājñāpyantāmiti samādideśa |",
  "S03n231:102": "atha tasya rājño'mātyāḥ svamāṃsaśoṇitapradānavyavasāyamavetya sambhramāmarṣavyākulahṛdayā vyaktamīdṛśaṃ kañcidarthaṃ snehavaśādūcuḥ-nārhati devaḥ pradānaharṣātiśayādanuraktānāṃ prajānāṃ hitāhitakramamanavekṣitum |",
  "S03n231:103": "na caitadaviditaṃ devasya | yathā-",
  "S03n231:104": "yadyatprajānāmahitodayāya tattatpriyaṃ mānada ! rākṣasānām |",
  "S03n231:105": "paroparodhārjitavṛttituṣṭirevaṃsvabhāvānagha jātireṣām ||27 ||",
  "S03n231:106": "sukheṣvasaktaśca bibharṣi deva ! rājyaśramaṃ lokahitārthameva |",
  "S03n231:107": "svamāṃsadānavyavasāyamasmātsvaniścayonmārgamimaṃ vimuñca ||28 ||",
  "S03n231:108": "asaṃśayaṃ na prasahanta ete tvadvīryaguptaṃ naradeva lokam |",
  "S03n231:109": "anarthapāṇḍityahatāstathā hi nayena vāñchantyanayaṃ prajānām ||29 ||",
  "S03n231:110": "medovasādyaistridaśā makheṣu prītiṃ hutāśābhihutairvrajanti |",
  "S03n231:111": "satkārapūtaṃ bhavadīyamannaṃ sampannameṣāṃ kila naiva rucyam ||30 ||",
  "S03n231:112": "kāmaṃ nāsmadvidhajanādheyabuddhayo devapādāḥ |",
  "S03n231:113": "svakāryānurāgastvayamasmānevamupacārapathād bhraṃśayati |",
  "S03n231:114": "pañcānāmamīṣāmarthe sakalaṃ jagadanarthīkartavyamiti ko'yaṃ dharmamārgo devasya ? api ca |",
  "S03n231:115": "kiṃkṛteyamasmāsvevaṃ niṣpraṇayatā,",
  "S03n231:116": "kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yadaparikṣīṇeṣvevāmīṣu svāni devo dātumicchatīti |",
  "S03n231:117": "atha sa rājā tānamātyānuvāca-",
  "S03n231:118": "saṃvidyamānaṃ nāstīti brūyādasmadvidhaḥ katham |",
  "S03n231:119": "na dāsyāmītyasatyaṃ vā vispaṣṭamapi yācitaḥ ||31 ||",
  "S03n231:120": "dharmavyavasthāsu puraḥsaraḥ san svayaṃ vrajeyaṃ yadi kāpathena |",
  "S03n231:121": "asmadgatācārapathānugānāṃ bhavedavasthā mama kā prajānām ||32 ||",
  "S03n231:122": "yataḥ prajā eva samīkṣamāṇaḥ sāraṃ śarīrādahamuddhariṣye |",
  "S03n231:123": "kaśca prabhāvo jagadarthasādhurmātsaryahāryālpahṛdo mama syāt ||33 ||",
  "S03n231:124": "yadapi cāsmatpremabahumānāvarjitaṃ praṇayavisrambhagarbhamabhidhīyate bhavadbhiḥ- kiṃkṛteyamasmāsvevaṃ niṣpraṇayatā yadaparikṣīṇeṣveva no māṃsaśoṇiteṣu svāni devo dātumicchatīti |",
  "S03n231:125": "atra vo'nuneṣyāmi |",
  "S03n231:126": "na khalu me yuṣmāsu pratihataviṣayaḥ praṇayamārgo visrambhavirahātpariśaṅkāgahanaduravagāho vā | kintu-",
  "S03n231:127": "dhane tanutvaṃ kramaśo gate vā bhāgyānuvṛttyā kṣayamāgate vā |",
  "S03n231:128": "vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu ||34 ||",
  "S03n231:129": "vivardhiteṣvarthijanārthameva saṃvidyamāneṣu ca me bṛhatsu |",
  "S03n231:130": "gātreṣu māṃsopacayonnateṣu yuṣmāsvapi syātpraṇayo virūpaḥ ||35 ||",
  "S03n231:131": "asaṃstutānāmapi na kṣameya pīḍāṃ kathaṃ kaiva kathā bhavatsu |",
  "S03n231:132": "svānyeva māṃsāni yato'smi ditsurmāṃ caiva yācanta ime na yuṣmān ||36 ||",
  "S03n231:133": "tadalamasmadatisnehāddharmavighnaniḥsādhvasatayā |",
  "S03n231:134": "anucitaḥ khalvayamatrabhavatāmasmadarthiṣu samudācāraḥ |",
  "S03n231:135": "mīmāṃsitavyamapi ca tāvadetatsyāt-",
  "S03n231:136": "svārthamannādi ditsantaṃ kathaṃ syātpratiṣedhayan |",
  "S03n231:137": "sādhuvṛttirasādhurvā prāgevaivaṃvidhaṃ vidhim ||37 ||",
  "S03n231:138": "tadalamanenātra vo nirbandhena |",
  "S03n231:139": "nyāyopaparīkṣayā kriyatāmasmatsācivyasadṛśamunmārgāvaraṇaṃ manasaḥ |",
  "S03n231:140": "anumodanānuguṇavacasaḥ khalvatrabhavantaḥ śobherannevamadhīranayanāḥ | kutaḥ-",
  "S03n231:141": "naikopayogasya dhanasya tāvanna pratyahaṃ yācanakā bhavanti |",
  "S03n231:142": "evaṃvidhastvarthijano'dhigantuṃ na devatārādhanayāpi śakyaḥ ||38 ||",
  "S03n231:143": "evaṃvidhe cārthijane'bhyupete dehe vināśinyasukhāspade ca |",
  "S03n231:144": "vimarśamārgo'pyanudāttatā syānmātsaryadainyaṃ tu parā tamisrā ||39 ||",
  "S03n231:145": "tanna mā vārayatumarhantyatrabhavanta ityanunīya sa rājā svāṃ parṣadamāhūya vaidyānpañca sirāḥ svaśarīre mokṣayitvā tānyakṣānuvāca-",
  "S03n231:146": "dharmakarmaṇi sācivyaṃ prītiṃ ca paramāṃ mama |",
  "S03n231:147": "bhavantaḥ kartumarhanti deyasyāsya pratigrahāt ||40 ||",
  "S03n231:148": "te tathetyuktvāñjalipuṭaireva rājño raktacandanarasābhitāmraṃ rudhiraṃ pātumupacakramire |",
  "S03n231:149": "sa pīyamānakṣatajaḥ kṣitīśaḥ kṣapācarairhemavapuścakāśe |",
  "S03n231:150": "sandhyānuraktairjalabhāranamraiḥ payodharairmerurivopagūḍhaḥ ||41 ||",
  "S03n231:151": "prītiprakarṣāddhṛtisampadā ca vapurguṇādeva ca tasya rājñaḥ |",
  "S03n231:152": "mamlau na gātraṃ na mumūrcha cetaḥ saṃcikṣipe na kṣatajaṃ kṣaradvā ||42 ||",
  "S03n231:153": "vinītatarṣaklamāstu te yakṣāḥ paryāptamaneneti rājānamūcuḥ-",
  "S03n231:154": "anekaduḥkhāyatane śarīre sadā kṛtadhne'pi narādhipasya |",
  "S03n231:155": "gate'rthisaṃmānanasādhanatvaṃ harṣānukūlaṃ grahaṇaṃ babhūva ||43 ||",
  "S03n231:156": "atha sa rājā harṣaprabodhādadhikataranayanavadanaprasādo nīlotpaladalanīlavimalapatraṃ ratnaprabhodbhāsuraruciratsaruṃ niśitaṃ nistriṃśamādāya svamāṃsāni cchittvā tebhyaḥ prāyacchat |",
  "S03n231:157": "hriyamāṇāvakāśaṃ tu dānaprītyā punaḥ punaḥ |",
  "S03n231:158": "na prasehe manastasya cchedaduḥkhaṃ vigāhitum ||44 ||",
  "S03n231:159": "ākṛṣyamāṇaṃ śitaśasrapātaiḥ prītyā punardūṃramapāsyamānam |",
  "S03n231:160": "khedālasatvādiva tasya duḥkhaṃ manaḥsamutsarpaṇamandamāsīt ||45 ||",
  "S03n231:161": "sa prītimāneva niśācarāṃstānsantarpayansvaiḥ piśitaistathāsīt |",
  "S03n231:162": "krūrāṇi teṣāmapi mānasāni yenāsurāviṣkṛtamārdavāni ||46 ||",
  "S03n231:163": "dharmapriyatvātkaruṇāvaśādvā tyajan parārthe priyamātmadeham |",
  "S03n231:164": "dveṣāgnidagdhānyapi mānasāni prasādasauvarṇyanavāni kuryāt ||47 ||",
  "S03n231:165": "atha te yakṣāstaṃ rājānaṃ svamāṃsotkartanaparaṃ tathaivāskhalitavadanaprasādamavikampyamānaṃ māṃsacchedavedanābhirabhivīkṣya prasādaṃ vismayañcopajagmuḥ |",
  "S03n231:166": "āścaryamadbhutamaho bata kiṃsvidetat",
  "S03n231:167": "satyaṃ na veti samudīrṇavicāraharṣāḥ |",
  "S03n231:168": "rājanyamarṣamupamṛdya manaḥprasādaṃ",
  "S03n231:169": "tatsaṃstutipraṇatibhiḥ prathayāmbabhūvuḥ ||48 ||",
  "S03n231:170": "alamalaṃ deva ! viramyatāṃ svaśarīrapīḍāprasaṅgāt |",
  "S03n231:171": "santarpitāḥ smastavānayādbhutayā yācanakajanamanoharayā pratipattyeti sasambhramāḥ sapraṇāmaṃ vinivārya rājānaṃ prasādāśrupariṣiktavadanāḥ sabahumānamudīkṣamāṇāḥ punarūcuḥ-",
  "S03n231:172": "sthāne bhaktivaśena gacchati janastvatkīrtivācālatāṃ",
  "S03n231:173": "sthāne śrīḥ paribhūya paṅkajavanaṃ tvatsaṃśrayaślāghinī |",
  "S03n231:174": "vyaktaṃ śakrasanāthatāmapi gatā tvadvīryaguptāmimāṃ",
  "S03n231:175": "dyauḥ paśyatyuditaspṛhā vasumatīṃ no cedaho vañcyate ||49 ||",
  "S03n231:176": "kiṃ bahunā ? evaṃvidhajanābhyupapannaḥ sabhāgyaḥ khalu manuṣyalokaḥ |",
  "S03n231:177": "yuṣmadāyāsābhyanumodanāttu vayamevātra dagdhāḥ |",
  "S03n231:178": "bhavadvidhajanāpaśrayācchakyamitthaṅgatairapyātmānaṃ samuddhartumiti svaduṣkarapratīghātāśayā bhavantaṃ pṛcchāmaḥ-",
  "S03n231:179": "anādṛtya sukhaprāptāmanuraktāṃ nṛpaśriyam |",
  "S03n231:180": "kiṃ tadatyadbhutaṃ sthānaṃ pathānena yadīpsasi ||50 ||",
  "S03n231:181": "sarvakṣitipatitvaṃ nu dhaneśatvamathendratām |",
  "S03n231:182": "brahmabhūyaṃ vimokṣaṃ vā tapasānena vāñchasi ||51 ||",
  "S03n231:183": "asya hi vyavasāyasya na dūrataramīpsitam |",
  "S03n231:184": "śrotavyaṃ caitadasmābhirbaktumarhati no bhavān ||52 ||",
  "S03n231:185": "rājovāca-śrūyatāṃ yadartho'yaṃ mamābhyudyamaḥ |",
  "S03n231:186": "prayatnalabhyā yadayatnanāśinī na tṛptisaukhyāya kutaḥ praśāntaye |",
  "S03n231:187": "bhavāśrayā sampadato na kāmaye surendralakṣmīmapi kimvathetarām ||53 ||",
  "S03n231:188": "na cātmaduḥkhakṣayamātrakeṇa me prayāti santoṣapathena mānasam |",
  "S03n231:189": "amūnanāthānabhivīkṣya dehinaḥ prasaktatīvravyasanaśramāturān ||54 ||",
  "S03n231:190": "anena puṇyena tu sarvadarśitāmavāpya nirjitya ca doṣavidviṣaḥ |",
  "S03n231:191": "jarā-rujā-mṛtyumahormisaṅkulātsamuddhareyaṃ bhavasāgarājjagat ||55 ||",
  "S03n231:192": "atha te yakṣāḥ prasādasaṃharṣitatanuruhāḥ praṇamya rājānamūcuḥ-upapannarūpamevaṃvidhasya vyavasāyātiśayasyedaṃ karma |",
  "S03n231:193": "tanna dūre bhavadvidhānāmabhiprāyasampada iti niścitamanaso vijñāpayāmaḥ-",
  "S03n231:194": "kāmaṃ lokahitāyaiva tava sarvo'yamudyamaḥ |",
  "S03n231:195": "svahitātyādaraṃ tveṣāṃ smartumarhasi nastadā ||56 ||",
  "S03n231:196": "ajñānācca yadasmābhirevamāyāsito bhavān |",
  "S03n231:197": "svamapyarthamapaśyadbhirmṛṣyatāmeva tacca naḥ ||57 ||",
  "S03n231:198": "ājñāmapi ca tāvannastvamanugrahapaddhatim |",
  "S03n231:199": "sacivānāmiva sveṣāṃ visrabdhaṃ dātumarhasi ||58 ||",
  "S03n231:200": "atha sa rājā prasādamṛdūkṛtahṛdayānmatvainānuvāca-upakāraḥ khalvayaṃ nāyāso mametyalamatra vo'kṣamāśaṅkayā | api ca-",
  "S03n231:201": "evaṃvidhe dharmapathe sahāyānkiṃ vismariṣyāmyadhigamya bodhim |",
  "S03n231:202": "yuṣmākameva prathamaṃ kariṣye vimokṣadharmāmṛtasaṃvibhāgam ||59 ||",
  "S03n231:203": "asmatpriyaṃ cābhisamīkṣamāṇairhiṃsā bhavadbhirviṣavadvivarjyā |",
  "S03n231:204": "lobhaḥ paradravyaparigraheṣu vāggarhitā madyamayaśca pāpmā ||60 ||",
  "S03n231:205": "atha te yakṣāstathetyasmai pratiśrutya praṇamya pradakṣiṇīkṛtya cainaṃ tatraivāntardadhire |",
  "S03n231:206": "svamāṃsaśoṇitapradānaniścayasamakālameva tu tasya mahāsattvasya |",
  "S03n231:207": "vikampamānā bahudhā vasundharā vidhūrṇayāmāsa suvarṇaparvatam |",
  "S03n231:208": "prasasvanurdundubhayaśca tadgatā drumāśca puṣpaṃ sasṛjurvikampanāt ||61 ||",
  "S03n231:209": "tadabhravadvyomani māruteritaṃ patatriseneva vitānavatkvacit |",
  "S03n231:210": "visṛtya mālā grathiteva kutracitsamaṃ samantānnṛpatervyakīryata ||62 ||",
  "S03n231:211": "nivārayiṣyanniva medinīpatiṃ samuddhatāvegatayā mahārṇavaḥ |",
  "S03n231:212": "jalaiḥ prakṛtyabhyadhikakramasvanaiḥ prayāṇasaujaskavapurvyarocata ||63 ||",
  "S03n231:213": "kimetadityāgatasambhramastataḥ surādhipastatra vicintya kāraṇam |",
  "S03n231:214": "nṛpātyayāśaṅkitatūrṇamāyayau nṛpālayaṃ śokabhayākulākulam ||64 ||",
  "S03n231:215": "tathāgatasyāpi tu tasya bhūpatermukhaprasādātsaviśeṣavismayaḥ |",
  "S03n231:216": "upetya taktarma manojñayā girā prasādasaṃharṣavaśena tuṣṭuve ||65 ||",
  "S03n231:217": "aho prakarṣo bata sajjanasthiteraho guṇābhyāsanidherudāratā |",
  "S03n231:218": "aho parānugrahapeśalā matistvadarpaṇānnāthavatī bata kṣitiḥ ||66 ||",
  "S03n231:219": "ityabhipraśasyainaṃ śakro devendraḥ sadyaḥ kṣatarohaṇasamarthairdivyairmānuṣyakairoṣadhiviśeṣairnirvedanaṃ yathāpaurāṇaṃ śarīraṃ kṛtvā dākṣiṇyavinayopacāramadhuraṃ pratipūjitastena rājñā svamāvāsaṃ pratijagāma |",
  "S03n231:220": "tadevaṃ paraduḥkhāturā nātmasukhamavekṣante mahākāruṇikā iti |",
  "S03n231:221": "ko nāma dhanamātrake'pyapekṣāṃ notsraṣṭumarhatīti dāyakajanasamuttejanāyāṃ vācyam |",
  "S03n231:222": "karuṇāvarṇe'pi tathāgatamāhātmye satkṛtya dharmaśravaṇe ca |",
  "S03n231:223": "yaccoktaṃ bhagavatā 'bahukaraḥ khalvete pañcakā bhikṣavaḥ' iti syādetatsandhāya |",
  "S03n231:224": "tena hi samayena te pañca yakṣā babhūvuḥ |",
  "S03n231:225": "teṣāṃ bhagavatā yathāpratijñātameva prathamaṃ dharmāmṛtasaṃvibhāgaḥ kṛta iti |",
  "S03n231:226": "iti maitrībala-jātakamaṣṭamam |"
}