{
  "SA11n1125:0": "kṣāntipāramitā navamaḥ paricchedaḥ |",
  "SA11n1125:1": "tadevamaviratapravṛttāṃ bahusukhāṃ dauḥśīlyotpattiṃ rakṣan,",
  "SA11n1125:2": "evaṃ ca karmāvaraṇavibandhamapanayan,",
  "SA11n1125:3": "kleśaviśodhane prayateta ||",
  "SA11n1125:4": "tatrādau tāvat",
  "SA11n1125:5": "kṣameta",
  "SA11n1125:6": "akṣamasya hi śrutādau vīryaṃ pratihanyate'khedasahatvāt |",
  "SA11n1125:7": "aśrutavāṃśca na samādhyupāyaṃ jānāti,",
  "SA11n1125:8": "nāpi kleśaśodhanopāyam |",
  "SA11n1125:9": "tasmādakhinnaḥ-",
  "SA11n1125:10": "śrutamepeta",
  "SA11n1125:11": "jñānato'pi saṃkīrṇacāriṇaḥ samādhānaṃ duṣkaramiti |",
  "SA11n1125:12": "saṃśrayeta vanaṃ tataḥ |",
  "SA11n1125:13": "tatrāpi vikṣepapraśamanānabhiyuktasya cittaṃ na samādhīyata iti-",
  "SA11n1125:14": "samādhānāya yujyeta",
  "SA11n1125:15": "samāhitasya ca na kiṃcitphalamanyatra kleśaśodhanāditi-",
  "SA11n1125:16": "bhāvayedaśubhādikam ||20 ||",
  "SA11n1125:17": "ityetāni tāvatkleśaśuddheruddeśapadāni ||",
  "SA11n1125:18": "idānīṃ nirdeśa ucyate- tatra kṣāntistrividhā dharmasaṃgītisūtre'mihitā-duḥkhādhivāsanakṣāntiḥ,",
  "SA11n1125:19": "dharmanidhyānakṣāntiḥ parāpakāramarṣaṇakṣāntiśceti |",
  "SA11n1125:20": "tatra duḥkhādhivāsanakṣāntivipakṣo'niṣṭāgamaprāptaduḥkhamīrutā,",
  "SA11n1125:21": "iṣṭavighātaprāptaśca sukhābhiṣvaṅgaḥ |",
  "SA11n1125:22": "tābhyāṃ daurmanasyam,",
  "SA11n1125:23": "tato dveṣo līnatā ca ||",
  "SA11n1125:24": "ata evāha candrapradīpasūtre-sukhe'nabhiṣvaṅgaḥ |",
  "SA11n1125:25": "duḥkhe'vaimukhyamiti ||",
  "SA11n1125:26": "ratnameghasūtre'pyuktam-ya ime ādhyātmikāḥ śokaparidevaduḥkhadaurmanasyopāyāsāḥ,",
  "SA11n1125:27": "tān kṣamate'dhivāsayatīti ||",
  "SA11n1125:28": "āryogradattaparipṛcchāyāmapyuktam-punaraparaṃ gṛhapate gṛhiṇā bodhisattvenānunayapratidhāpagatena bhavitavyamaṣṭalokadharmānanuliptena |",
  "SA11n1125:29": "tena bhogalāmena vā bhāryāputralābhena vā dhanadhānyavittalābhena vā nonnamitavyaṃ na praharṣitavyam |",
  "SA11n1125:30": "sarvavipattiṣu cānena nāvanamitavyam |",
  "SA11n1125:31": "na durmanasā bhavitavyam |",
  "SA11n1125:32": "evaṃ cānena pratyavekṣitavyam - māyākṛtaṃ sarvasaṃskṛtaṃ viṭhapanapratyupasthānalakṣaṇam |",
  "SA11n1125:33": "karmavipākanirvṛttā hyete yadidaṃ mātāpitṛputrabhāryādāsīdāsakarmakarapauruṣeyamitrāmātyajñātisālohitāḥ |",
  "SA11n1125:34": "naite mama svakāḥ,",
  "SA11n1125:35": "nāhameteṣāmiti ||",
  "SA11n1125:36": "api ca-",
  "SA11n1125:37": "yadyastyeva pratīkāro daurmanasyena tatra kim |",
  "SA11n1125:38": "pratīkāre'pi muhyeta durmanāḥ krodhamūrcchitaḥ ||",
  "SA11n1125:39": "līnatvādvā hatotsāho gṛhyate parayāpadā |",
  "SA11n1125:40": "taccintayā mudhā yāti hrasvamāyurmuhurmuhuḥ ||",
  "SA11n1125:41": "tenabhyāsāttyajedetaṃ nirarthakamanarthavat ||",
  "SA11n1125:42": "kathaṃ ca daurmanasyatyāgo'bhyasyate?",
  "SA11n1125:43": "laghusukumāracittotsargāt |",
  "SA11n1125:44": "yathoktamugradattaparipṛcchāyām- apagatatūlapicūpamatā cittasyeti ||",
  "SA11n1125:45": "āryagaṇḍavyūhe'pyuktam-duryodhanaṃ cittaṃ te dārike utpādayitavyaṃ sarvakleśanirghātāya |",
  "SA11n1125:46": "aparājitacittaṃ sarvābhiniveśavinirbhedāya |",
  "SA11n1125:47": "akṣobhyacittaṃ viṣamāśayatvasāgarāvartaprayāteṣviti ||",
  "SA11n1125:48": "na ca abhyāsasya duṣkaraṃ nāma kiṃcidasti |",
  "SA11n1125:49": "tathā hi mūḍhatarāṇāmapi tāvadbhārahārakakaivartakarṣakādīnāṃ duḥkhābhyāsātkṣudrataraphale'pi vastuni saṃrūḍhakiṇāṅkitaṃ cittamavasādena na paribhūyate |",
  "SA11n1125:50": "kiṃ punaḥ sarvasaṃsārasukhasarvabodhisattvasukhānuttarapadasamadhigamaphale karmaṇi?",
  "SA11n1125:51": "tathā prākṛtā api kiṃcidapakāriṣvātmaduṣkṛtenaiva hateṣu svayaṃ mṛtyuṣu prahartuṃ gāḍhaprahāravedanā api saṃgrāmayantyeva |",
  "SA11n1125:52": "kiṃ punardrādhiṣṭhakālāpakāriṣu duḥkhopāttakuśaladhanalavastainyeṣu narakeṣu nāvadhyaghātakeṣu bhavacārakapālakeṣu niḥsaraṇadvāradignāśakeṣvānukūlye'pi dṛḍhatarabādhākareṣvanapakṛtavairiṣvanavadhikalpābaddhadṛḍhavaireṣu kleśaśatruṣu prahartumutsāho duḥkhasahanaṃ vā na bhavet?",
  "SA11n1125:53": "viśeṣatastribhuvanavijayāya baddhaparikarasya māraśabarapratigṛhītajagadbandimokṣāya saṃgrāmayataḥ |",
  "SA11n1125:54": "tatrātmaduḥkhābhyāsapūrvakaṃ kaṣṭaṃ kaṣṭatarābhyāsaḥ sidhyati |",
  "SA11n1125:55": "yathā ca abhyāsavaśātsattvānāṃ duḥkhasukhasaṃjñā,",
  "SA11n1125:56": "tathā sarvaduḥkhotpādeṣu sukhasaṃjñāpratyupasthānābhyāsāt sukhasaṃjñaiva pratyupatiṣṭhate |",
  "SA11n1125:57": "etanniṣyandaphalaṃ ca sarvadharmasukhākrāntaṃ nāma samādhiṃ pratilabhate |",
  "SA11n1125:58": "uktaṃ hi pitāputrasamāgame- asti bhagavan sarvadharmasukhākrānto nāma samādhiḥ,",
  "SA11n1125:59": "yasya samādheḥ pratilambhādbodhisattvaḥ sarvārambaṇavastuṣu sukhāmeva vedanāṃ vedayate,",
  "SA11n1125:60": "nāduḥkhāsukhām |",
  "SA11n1125:61": "tasya nairayikāmapi kāraṇāṃ kāryamāṇasya sukhasaṃjñaiva pratyupasthitā bhavati |",
  "SA11n1125:62": "mānuṣīmapi kāraṇāṃ kāryamāṇasya,",
  "SA11n1125:63": "hasteṣvapi chidyamāneṣu,",
  "SA11n1125:64": "pādeṣvapi karṇeṣvapi nāsāsvapi sukhasaṃjñaiva pratyupasthitā bhavati |",
  "SA11n1125:65": "vetrairapi tāḍayamānasya,",
  "SA11n1125:66": "ardhavetrairapi kaśābhirapi tāḍayamānasya sukhasaṃjñaiva pravartate |",
  "SA11n1125:67": "bandhanāgāreṣvapi prakṣiptasya | pe |",
  "SA11n1125:69": "tailapācikaṃ vā kriyamāṇasya,",
  "SA11n1125:70": "ikṣukuṭṭitabadvā kuṭṭayamānasya,",
  "SA11n1125:71": "naḍacippitikaṃ vā cipyamānasya,",
  "SA11n1125:72": "tailapradyotikaṃ vā dīpyamānasya,",
  "SA11n1125:73": "sarpiḥpradyotikaṃ vā dadhipradyotikaṃ vā dīpyamānasya sukhasaṃjñaiva pratyupasthitā bhavati |",
  "SA11n1125:74": "ulkāmukhaṃ vā hiyamāṇasya,",
  "SA11n1125:75": "siṃhasukhaṃ vā hriyamāṇasya,",
  "SA11n1125:76": "śuṣkavartikāṃ vā vartyamānasya |",
  "SA11n1125:77": "peyālaṃ |",
  "SA11n1125:78": "kārṣāpaṇacchedikaṃ vā chidyamānasya,",
  "SA11n1125:79": "piṣṭapācanikaṃ vā pācyamānasya,",
  "SA11n1125:80": "hastibhirvā mardyamānasya,",
  "SA11n1125:81": "sukhasaṃjñaiva pravartate |",
  "SA11n1125:82": "akṣiṇyutpāṭhayamāne jīvaśūlikamapi kriyamāṇasya sarvaśo vā āghātaṃ nirṇīya śirasi vā prapātyamāne sukhasaṃjñaiva pravartate,",
  "SA11n1125:83": "na duḥkhasaṃjñā,",
  "SA11n1125:84": "nāduḥkhāsukhasaṃjñā |",
  "SA11n1125:85": "tatkasya hetoḥ?",
  "SA11n1125:86": "tathā hi bodhisattvasya mahāsattvasya dīrgharātraṃ caryāṃ carata etatpraṇidhānamabhūt- ye māṃ bhojayeran,",
  "SA11n1125:87": "te upaśamaśamasukhasya lābhino bhaveyuḥ |",
  "SA11n1125:88": "ye māṃ pālayeyuḥ satkuryurgurukuryurmānayeyuḥ pūjayeyuḥ,",
  "SA11n1125:89": "sarve te upaśamasukhasya lābhino bhaveyuḥ |",
  "SA11n1125:90": "ye'pi māmākrośeyurvisparśeyustāḍayeyuḥ śastreṇācchindyuryāvatsarvaśo jīvitād vyaparopayeyuḥ,",
  "SA11n1125:91": "sarve te saṃbodhisukhasya lābhino bhaveyuḥ,",
  "SA11n1125:92": "anuttarāṃ samyaksaṃbodhimabhisaṃbudhyeranniti ||",
  "SA11n1125:93": "sa ebhirmanaskāraiḥ samanvāgataḥ etena karmaṇā ebhiḥ praṇidhibhiḥ samanvāgataḥ sarvasattvānugatāṃ sukhasaṃjñāmāsevate nisevate bhāvayati bahulīkaroti |",
  "SA11n1125:94": "sa tasya karmaṇo vipākena sarvadharmasukhākrāntaṃ nāma samādhiṃ pratilabhate |",
  "SA11n1125:95": "yasmin samaye bodhisattvena sarvadharmasukhākrānto nāma samādhiḥ pratilabdho bhavati,",
  "SA11n1125:96": "tasmin samaye'kṣobhyo bhavatyasaṃhāryaḥ sarvamārakarmabhiriti vistaraḥ ||",
  "SA11n1125:97": "ayaṃ hi prayogaḥ sarvaparityāgapūraṇaḥ sarvacaryāduṣkaracaryāsādhanaḥ sarvakṣāntidṛḍhīkaraṇaḥ sarvavīryāsaṃsādanaḥ sarvadhyānaprajñāṅgasaṃbhāraḥ |",
  "SA11n1125:98": "tasmānnityamuditaḥ syāt ||",
  "SA11n1125:99": "yathāha candrapradīpasūtre-",
  "SA11n1125:100": "sagauravaḥ prītamanāḥ sa [dā] bhavet",
  "SA11n1125:101": "saumyāya dṛṣṭīya sadā sthito bhavet ||iti ||",
  "SA11n1125:102": "uktaṃ cākṣayamatisūtre- tatra katamā muditā?",
  "SA11n1125:103": "yāvaddharmānusmaraṇātprītiḥ prasādaḥ prāmodyaṃ cittasyānavalīnatā anavamṛdyatā aparitarṣaṇā sarvakāmaratīnāmapakarṣaṇā sarvadharmaratīnāṃ pratiṣṭhānam,",
  "SA11n1125:104": "cittasya prāmodyaṃ kāyasyaudbilyaṃ buddheḥ saṃpraharṣaṇaṃ manasa utplavaḥ,",
  "SA11n1125:105": "tathāgatakāyābhinandanaratirlakṣaṇānuvyañjanavibhūṣaṇaparyeṣṭikauśalyam,",
  "SA11n1125:106": "kuśaladharmaśravaṇāparikhedatā,",
  "SA11n1125:107": "tatvadharmapratiśaraṇapratipattiprītiprasādaprāmodyam muditasya dharmotplavaḥ,",
  "SA11n1125:108": "satataṃ sattveṣvapratihatabuddhitā,",
  "SA11n1125:109": "tīvracchandatā,",
  "SA11n1125:110": "buddhadharmaparyeṣṭiṣu tasya ca dharmacchandasyānutsṛjanatā,",
  "SA11n1125:111": "udāreṣu buddhadharmeṣvadhimuktiḥ,",
  "SA11n1125:112": "vimuktiḥ prādeśikayānāpakṛṣṭacittotpādaḥ,",
  "SA11n1125:113": "mātsaryāsaṃkucitaścittotpādaḥ yācitasya dātukāmatā,",
  "SA11n1125:114": "dadato datvā ca trimaṇḍalapariśodhitaṃ dānaprāmodyam,",
  "SA11n1125:115": "śīlavatsu sadā prasādaḥ,",
  "SA11n1125:116": "duḥśīleṣvanugrahaprītiḥ,",
  "SA11n1125:117": "svaśīlapariśuddhayā sarvadurgandhamatikramāśvāsanam,",
  "SA11n1125:118": "tathāgataśīlapariṇāmanatā,",
  "SA11n1125:119": "dṛḍhābhedyatā,",
  "SA11n1125:120": "paraduruktadurāgateṣu vacanapatheṣvapratihatacittatā,",
  "SA11n1125:121": "kṣāntisauratyam,",
  "SA11n1125:122": "nirmānatā,",
  "SA11n1125:123": "guruṣu gauravāvanāmaścitrīkāraḥ,",
  "SA11n1125:124": "sadā smitamukhatā,",
  "SA11n1125:125": "bhṛkuṭivigatatā,",
  "SA11n1125:126": "pūrvābhilāpitā,",
  "SA11n1125:127": "akuhanatā,",
  "SA11n1125:128": "aneṣyaiṣikatā,",
  "SA11n1125:129": "śuddhāśayatā,",
  "SA11n1125:130": "cittākarkaśatā,",
  "SA11n1125:131": "akuṭilatā,",
  "SA11n1125:132": "sarvatrānuśaṃsadarśitā,",
  "SA11n1125:133": "ātmaskhalitapratyavekṣitā,",
  "SA11n1125:134": "āpattiṣvacodanatā,",
  "SA11n1125:135": "saṃrañjanīyadharmeṣvanuvartanatā,",
  "SA11n1125:136": "śāstṛprema bodhisattveṣu,",
  "SA11n1125:137": "ātmaprema dharmeṣu,",
  "SA11n1125:138": "jīvitaprema tathāgateṣu,",
  "SA11n1125:139": "mātāpitṛprema guruṣu,",
  "SA11n1125:140": "putraprema sattveṣu,",
  "SA11n1125:141": "buddhaprema ācāryopādhyāyeṣu,",
  "SA11n1125:142": "uttamāṅgaśiraḥprema pratipattiṣu,",
  "SA11n1125:143": "hastapādaprema pāramitāsu,",
  "SA11n1125:144": "sarvaratnaprema dharmabhāṇakeṣu,",
  "SA11n1125:145": "sarvaratikrīḍā premānuśāsanīṣu,",
  "SA11n1125:146": "ārogyaprema saṃtuṣṭau,",
  "SA11n1125:147": "bhaiṣajyaprema dharmaparyeṣṭiṣu,",
  "SA11n1125:148": "vaidyaprema codakasmārakeṣu |",
  "SA11n1125:149": "iti hi yā sarvendriyeṣvanavalīnendriyatā,",
  "SA11n1125:150": "iyamucyate muditetyādi ||",
  "SA11n1125:151": "atra ca śikṣitān bodhisattvānidaṃ vacanamalaṃkaroti |",
  "SA11n1125:152": "yaduktamāryamahāmeghe- nirayagaticittanityasamādhānaśīlāśca nirayagatipriyāśca nirayagatipattanavaṇijaśca bhavanti |",
  "SA11n1125:153": "nirayalolāśca bhavanti,",
  "SA11n1125:154": "nirayalobhamatsariṇaśca nirayāgnicittapraguṇā bhavantīti ||",
  "SA11n1125:155": "uktā duḥkhādhivāsanā kṣāntiḥ ||",
  "SA11n1125:156": "āryasāgaramatisūtre tu trividhāpi kṣāntiruktā- iha sāgaramate bodhisattvo mahāsattvaḥ sarvajñatācittotpādaratne anāryairduḥśīlaiḥ sattvairmārairmā rakāyikābhirvā devatābhirmārādhiṣṭhitairvā māradūtairvā viheṭhayamānaḥ samīryamāṇaḥ kṣobhyamāṇastarjyamānastāḍayamāno na bhidyate tato'dhyāśayacittotpādāt |",
  "SA11n1125:157": "na bhidyate sarvasattvapramokṣamahākaruṇāvīryārambhāt |",
  "SA11n1125:158": "na bhidyate triratnavaṃśānupacchedaparākramāt |",
  "SA11n1125:159": "na bhidyate sarvadharmasamudānayanakuśalaprayogāt |",
  "SA11n1125:160": "na bhidyate lakṣaṇānuvyañjanapariniṣpattigatātpuṇyasaṃbhāropacayāt |",
  "SA11n1125:161": "na bhidyate buddhakṣetrapariśuddhayabhinirhārāhṛtādautsukyāt |",
  "SA11n1125:162": "na bhidyate sarvadharmāparigrahābhiyuktāt kāyajīvitotsargāt |",
  "SA11n1125:163": "na bhidyate sarvasattvaparipācanābhiyuktādātmasaukhyānadhyavasānāt |",
  "SA11n1125:164": "sa evamadhyāśayasaṃpanna eva samānaḥ sarvasattvānāmantikāduccagghanāṃ sahate,",
  "SA11n1125:165": "unmananāṃ kutsanāṃ sahate,",
  "SA11n1125:166": "sarvasattvānāmākrośaparibhāṣāṃ duruktadurāgatān vacanapathān sahate |",
  "SA11n1125:167": "sarvasattvapīḍāṃ sahate |",
  "SA11n1125:168": "sarvasattvabhārāṃśca sahate uttārayati vā |",
  "SA11n1125:169": "na ca khidyate |",
  "SA11n1125:170": "na ca līyate |",
  "SA11n1125:171": "na saṃlīyate |",
  "SA11n1125:172": "na viṣīdati |",
  "SA11n1125:173": "balamupadarśayati |",
  "SA11n1125:174": "sthāma saṃjanayati |",
  "SA11n1125:175": "vīryamārabhate |",
  "SA11n1125:176": "parākramaṃ parākramate |",
  "SA11n1125:177": "utsāhaṃ janayati |",
  "SA11n1125:178": "unmūḍhacittaṃ nigṛhṇati |",
  "SA11n1125:179": "sa ākruṣṭo na pratyākrośati |",
  "SA11n1125:180": "tāḍito na pratitāḍayati |",
  "SA11n1125:181": "roṣito na pratiroṣayati |",
  "SA11n1125:182": "kruddhāya na pratikrudhyāti |",
  "SA11n1125:183": "evaṃ cittagaṇanāsaṃnāhaṃ saṃnahyati |",
  "SA11n1125:184": "sacetpunarete sattvā yāvanto daśasu dikṣu prabhāvyamānaḥ prabhāvyante,",
  "SA11n1125:185": "te sarve'siśaktitomarapāliyogena māṃ pṛṣṭhataḥ pṛṣṭhato'nubadhnīyuḥ |",
  "SA11n1125:186": "yatraiṣa pṛthivīpradeśe sthito vā niṣaṇṇo vā caṃkramyamāṇo vā śayāno vā bodhicittamutpādayiṣyati dānacittaṃ vā ,",
  "SA11n1125:187": "yāvatprajñācittaṃ vā śrutakuśalamūlacittaṃ vā utpādayiṣyati,",
  "SA11n1125:188": "tatrāsya pṛthivīpradeśe śatadhābadarīpatrapramāṇaṃ kāyaṃ chetsyāmo vikariṣyāmo vidhvaṃsayiṣyāmaḥ |",
  "SA11n1125:189": "te cetsarvasattvā māmākrośayeyuḥ paribhāṣeran kutsayeyuḥ paṃsayeyurasatyābhirvāgbhiḥ paruṣābhirvāgbhiḥ samuccareyuradhiṣṭhitā anarthakarmāṇaḥ śatadhābadarīpatrapramāṇaṃ mama kāyaṃ chindyurbhindyurvikareyurvidhvaṃsayeyuḥ |",
  "SA11n1125:190": "evaṃ mayā na kasyacitsattvasyāntike kṣomacittamutpādayitavyam |",
  "SA11n1125:191": "tatkasya hetoḥ?",
  "SA11n1125:192": "pūrvā koṭiḥ saṃsārasyāpramāṇīkṛtā yatra me'yamātmabhāvo narakagatasyāpi tiryagyonigatasyāpi yamalokagatasyāpi manuṣyagatasyāpi kāmāhārapaliguddhasya dharmānaśrutavato viṣamājīvagocarasya nirarthakajīvinaḥ aṅgapratyaṅgasya śatadhā chinno bhinno nikṛtto vividhāmiśca kāraṇābhiḥ kāritaḥ |",
  "SA11n1125:193": "na ca mayā tatonidānamātmārthaḥ kṛto na parārthaḥ |",
  "SA11n1125:194": "sacetpunarmamaite sarvasattvā aparāntakoṭiṃ chindyurbhindyurvikireyurvidhvaṃsayeyuḥ,",
  "SA11n1125:195": "tathāpi mayā aparityaktaiva sarvajñatā |",
  "SA11n1125:196": "aparityaktā eva sarvasattvāḥ |",
  "SA11n1125:197": "aparityaktaḥ kuśalo dharmacchandaḥ |",
  "SA11n1125:198": "tatkasya hetoḥ?",
  "SA11n1125:199": "sarvā hyeṣā kāyapīḍā kāyavivartanā nairayikasya duḥkhasya śatatamīmapi kalāṃ nopaiti,",
  "SA11n1125:200": "yāvadupaniṣadamapi na kṣamate |",
  "SA11n1125:201": "narakāvāsamapyahamutsahe |",
  "SA11n1125:202": "na punarmayā buddhadharmāḥ parityaktavyāḥ,",
  "SA11n1125:203": "na sarvasattvārambaṇā mahākaruṇā |",
  "SA11n1125:204": "pe ||",
  "SA11n1125:205": "yannidānaṃ punarvyāpāda utpadyeta,",
  "SA11n1125:206": "taṃ vayaṃ dharmaṃ prahāsyāmaḥ |",
  "SA11n1125:207": "katamaśca sa dharmaḥ?",
  "SA11n1125:208": "yaduta kāyaprema kāyaniketaḥ kāyādhyavasānam |",
  "SA11n1125:209": "utsṛṣṭaśca kāyaḥ utsṛṣṭo vyāpādaḥ |",
  "SA11n1125:210": "evaṃ dharmagaṇanāviṣṭaḥ sāgaramate bodhisattvaḥ sarvasattvapīḍāṃ sahate ||",
  "SA11n1125:211": "pe ||",
  "SA11n1125:212": "yaḥ kāyasyotsargaḥ kāyaparityāgaḥ kāyānavekṣā,",
  "SA11n1125:213": "iyamasya dānapāramitā ||",
  "SA11n1125:214": "yatkāye chidyamāne sarvasattvān maitryā spharati,",
  "SA11n1125:215": "vedanāmiśca na saṃhriyate,",
  "SA11n1125:216": "iyamasya śīlapāramitā ||",
  "SA11n1125:217": "yatkāye chidyamāne ya evāsya kāyaṃ chindati teṣāmeva pramokṣārthaṃ kṣamate,",
  "SA11n1125:218": "na ca cittena kṣaṇyate,",
  "SA11n1125:219": "kṣāntibalaṃ copadarśayati,",
  "SA11n1125:220": "iyamasya kṣāntipāramitā |",
  "SA11n1125:221": "yena vīryeṇa taṃ sarvajñatāchandaṃ notsṛjati,",
  "SA11n1125:222": "cittabalādhānaṃ ca pratigṛhṇāti,",
  "SA11n1125:223": "saṃsārameva cānubadhnāti,",
  "SA11n1125:224": "kuśalamūlārambhameva cārabhate,",
  "SA11n1125:225": "iyamasya vīryapāramitā ||",
  "SA11n1125:226": "yatkāye vikīryamāṇe tatsarva jñatācittotpādaratnaṃ kartuṃ na saṃmuhyati,",
  "SA11n1125:227": "bodhimevāpekṣate,",
  "SA11n1125:228": "śāntapraśāntameva pratyavekṣate,",
  "SA11n1125:229": "iyamasya dhyānapāramitā ||",
  "SA11n1125:230": "yatkāye chidyamāne kāyasya tṛṇakāṣṭhakuḍayavatpratibhāsopamatāṃ pratyavekṣate,",
  "SA11n1125:231": "māyādharmatāṃ ca kāyasyāvatarati,",
  "SA11n1125:232": "bhūtānityatāṃ ca bhūtaduḥkhatāṃ ca bhūtānātmatāṃ ca bhūtaśāntatāṃ ca kāyasyopanidhyāyati,",
  "SA11n1125:233": "iyamasya prajñāpāramiteti vistaraḥ || peyālaṃ ||",
  "SA11n1125:234": "punaraparamasyaivaṃ bhavati-eṣa sattvaḥ kusīdaḥ śukladharmarahitaḥ |",
  "SA11n1125:235": "sa māmākrośayati paribhāṣate |",
  "SA11n1125:236": "hanta vayamārabdhavīryā bhaviṣyāmaḥ |",
  "SA11n1125:237": "atṛptāḥ kuśalamūlaparyeṣaṇābhiyuktāḥ |",
  "SA11n1125:238": "eṣa eva tāvanmayā sattvaḥ pūrvataraṃ bodhimaṇḍe niṣādayitavyaḥ |",
  "SA11n1125:239": "paścānmayā anuttarā samyaksaṃbodhirabhisaṃboddhavyeti | pe |",
  "SA11n1125:241": "īdṛśānāmasmābhiḥ sattvānāmadāntānāmaguptāmāmanupaśāntānāmarthāya saṃnāhāḥ saṃnaddhavyāḥ | pe |",
  "SA11n1125:243": "hanta vayaṃ dharmatāṃ pratisariṣyāmaḥ |",
  "SA11n1125:244": "ko'trākrośati vā ākruśyate vā ,",
  "SA11n1125:245": "sa parigaveṣamāṇo na taṃ dharmamupalabhate |",
  "SA11n1125:246": "ya ākrośati vā ākruśyate vā ,",
  "SA11n1125:247": "sa ātmaparānupalabdhopalambhadṛṣṭivigataḥ kṣamata iti ||",
  "SA11n1125:248": "bhagavatyāmapyuktam- evaṃ cittamutpādayati- yena mayā sarvasatvānāṃ vivāda utsārayitavyaḥ,",
  "SA11n1125:249": "so'haṃ svayameva vivadāmi- lābhā me durlabdhā yo'haṃ jalpite pratijalpāmi |",
  "SA11n1125:250": "yena mayā sarvasattvānāṃ saṃkramabhūtena bhavitavyam,",
  "SA11n1125:251": "so'haṃ parasya tvamityapi vācaṃ bhāṣe,",
  "SA11n1125:252": "paruṣaṃ vā prativaco dadāmi ||",
  "SA11n1125:253": "idaṃ mayā naiva vaktavyaṃ jaḍasamena,",
  "SA11n1125:254": "eḍakamūkasamena mayā kalahavivādeṣu bhavitavyam |",
  "SA11n1125:255": "parato duruktān durāgatāna durbhāṣitān bhāṣyamāṇān vacanapathān śṛṇvatā cittaṃ nāghātayitavyam |",
  "SA11n1125:256": "pareṣāmantike na mamaitatsādhu na pratirūpaṃ yo'haṃ parasya doṣāntaraṃ saṃjanayeyam |",
  "SA11n1125:257": "etanna mama pratirūpaṃ yadahaṃ pareṣāṃ doṣāntaramapi saṃśrotavyaṃ manye ||",
  "SA11n1125:259": "tatkasya hetoḥ?",
  "SA11n1125:260": "na mayā āśayo vikopayitavyo yena mayā sarvasattvāḥ sarvasukhopadhānena sukhayitavyāḥ,",
  "SA11n1125:261": "parinirvāpayitavyāśca anuttarāṃ samyaksaṃbodhimabhisaṃbudhya,",
  "SA11n1125:262": "tatra nāmāhaṃ vyāpadye |",
  "SA11n1125:263": "na ca mayā pareṣāṃ svaparāddhānāmapi vyāpattavyam |",
  "SA11n1125:264": "sa nāmāhaṃ mohaṃ kṣomaṃ gacchāmi |",
  "SA11n1125:265": "idaṃ tu mayā karaṇīyam- dṛḍhaparākramatayā parākrāntavyam |",
  "SA11n1125:266": "na mayā jīvitāntarāye'pi kriyamāṇe kṣobhaḥ karaṇīyaḥ |",
  "SA11n1125:267": "na mayā bhṛkuṭī mukhe utpādayitavyeti ||",
  "SA11n1125:268": "bodhisattvaprātimokṣe'pyuktam- ye kruddhāḥ sattvāstānāśvāsayati,",
  "SA11n1125:269": "kṣamāpayati,",
  "SA11n1125:270": "anulomayati,",
  "SA11n1125:271": "dharmeṇa toṣayatīti ||",
  "SA11n1125:272": "iti śikṣāsamuccaye kṣāntipāramitā paricchedo navamaḥ ||"
}