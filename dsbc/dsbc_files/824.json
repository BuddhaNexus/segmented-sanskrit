{
    "824:0": "rakṣākāla (kara) stavaḥ",
    "824:1": "om namo lokanāthāya",
    "824:2": "mayā kṛtāni pāpāni kāyavākacittasaṃcayaiḥ |",
    "824:3": "tatsarvaṃ hara me nātha rakṣa māṃ lokanāyaka || 1 ||",
    "824:4": "nepāle dvādaśābdeṣu anāvṛṣṭirmahābhayam |",
    "824:5": "narendradevaṃ saṃsthāpya rakṣa māṃ lokanāyaka || 2 ||",
    "824:6": "martyabhūmau ca pātāle duḥkhino bahulaukikāḥ |",
    "824:7": "sukhavṛddhikarasteṣāṃ rakṣa māṃ lokanāyaka || 3 ||",
    "824:8": "yatra yatra gatastatra sarvasattvānukampayā |",
    "824:9": "samuddharasi pāpebhyo rakṣa māṃ lokanāyaka || 4 ||",
    "824:10": "saṃsāre vyāpito'haṃ tu kathaṃ pāraṃ prayāsyate |",
    "824:11": "tvameva śaraṇaṃ tatra rakṣa māṃ lokanāyaka || 5 ||",
    "824:12": "sarvadevamayastvaṃ hi sarvabuddhamayastathā |",
    "824:13": "sarvasiddhimayaścaiva rakṣa māṃ lokanāyaka || 6 ||",
    "824:14": "sadā kṛpāmayastvaṃ hi sadā rakṣāmayo'si ca |",
    "824:15": "sadā prajñāmayastvaṃ hi rakṣa māṃ lokanāyaka || 7 ||",
    "824:16": "yena yena kṛtaṃ karma tena tenaiva dhāritam |",
    "824:17": "yadyadicchāṃ pradātāsi rakṣa māṃ lokanāyaka || 8 ||",
    "824:18": "sukhāvatīṃ na saṃprāptaṃ yāvaddhi sarvasattvakam |",
    "824:19": "tāvatsaṃsāragarte'smin rakṣa māṃ lokanāyaka || 9 ||",
    "824:20": "jñānināṃ jñānarūpo'si duḥkhināṃ duḥkhahārakaḥ |",
    "824:21": "kāmināṃ kāmarūpo'si rakṣa māṃ lokanāyaka || 10 ||",
    "824:22": "pūjanīyo'si lokeśa praṇavasya svarūpadhṛk |",
    "824:23": "vandanīyaḥ sadā tvaṃ hi rakṣa māṃ lokanāyaka || 11 ||",
    "824:24": "bharti vā bhartiko vāpi mitraṃ vā śatruko'pi vā |",
    "824:25": "sarvatra ca dayāyukto rakṣa māṃ lokanāyaka || 12 ||",
    "824:26": "lokanātha jagatsvāmin subhaktikṛtacetasā |",
    "824:27": "tvāṃ namāmi punarbhūyo rakṣa māṃ lokanāyaka || 13 ||",
    "824:28": "anekaduḥkhabhāgasmi bhīṣmairvai kaṣṭasaṃkaṭaiḥ |",
    "824:29": "dayasva cāvalokeśa mocayasva ca māṃ kṣaṇāt || 14 ||",
    "824:30": "sarvadekṣāsusampātaṃ vartayan kuru me'kṣayam |",
    "824:31": "astu te karuṇā mahyaṃ bhaktiṃ caivācalāṃ kuru || 15 ||",
    "824:32": "śrīmadāryāvalokiteśvarabhaṭṭārakasya",
    "824:33": "rakṣākāla(kara)",
    "824:34": "stavaḥ samāptaḥ ||"
}