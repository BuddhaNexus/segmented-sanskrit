{
  "S04n402:0": "ṣaḍakṣarīmahāvidyāmāhātmyavarṇanaṃ tṛtīyaṃ prakaraṇam |",
  "S04n402:1": "atha sarvanīvaraṇaviṣkabhī bhagavantametadavocat–kuto bhagavan ṣaḍakṣarī mahāvidyā prāpyate?",
  "S04n402:2": "bhagavānāha–durlabhā kulaputra sā ṣaḍakṣarī mahāvidyā |",
  "S04n402:3": "na ca tathāgatā jānanti prāgeva bodhisattvabhūtāḥ |",
  "S04n402:4": "atha sarvanīvaraṇaviṣkambhī bhagavantametadavocat–yadbhagavan tathāgatā arhantaḥ samyaksaṃbuddhā na jānanti?",
  "S04n402:5": "bhagavānāha–kulaputra sā ṣaḍakṣarī mahāvidyā tvavalokiteśvarasya paramahṛdayam |",
  "S04n402:6": "yaśca paramahṛdayaṃ jānāti sa mokṣaṃ jānāti |",
  "S04n402:7": "atha sarvanīvaraṇaviṣkambhī bhagavantametadavocat–asti bhagavan kecitsattvā ye ṣaḍakṣarīṃ mahāvidyāṃ jānanti?",
  "S04n402:8": "bhagavānāha–na kaścijjānīte kulaputra |",
  "S04n402:9": "ṣaḍakṣarī mahāvidyā rājñī |",
  "S04n402:10": "eṣā durāsadā aprameyā yoginastathāgatā jānanti prāgeva bodhisattvabhūtāḥ |",
  "S04n402:11": "asyāḥ kulaputra ṣaḍakṣarīmahāvidyāyāḥ kāraṇena sarve tathāgatāḥ ṣoḍaśakalyāṇasaṃkhyeyāḥ paribhramitāḥ prāgeva bodhisattvabhūtāḥ kuto jānanti ?",
  "S04n402:12": "ayaṃ sa paramahṛdayaḥ avalokiteśvarasya |",
  "S04n402:13": "yo'pyayaṃ paribhramati jaganmaṇḍale,",
  "S04n402:14": "kaścijjānīte ṣaḍakṣarīṃ mahāvidyām |",
  "S04n402:15": "puṇyavantaste sattvā ye ṣaḍakṣarīṃ mahāvidyāṃ satataparigrahaṃ japābhiyuktā bhavanti |",
  "S04n402:16": "tasyā japakāle tu navanavatigaṅgānadīvālukopamāstathāgatāḥ saṃnipatanti,",
  "S04n402:17": "paramāṇurajopamā bodhisattvāḥ saṃnipatanti,",
  "S04n402:18": "ṣaṭpāramitā dvārasthā bhavanti |",
  "S04n402:19": "anye ca dvātriṃśaddevanikāyāḥ devaputrāḥ saṃnipatitāḥ |",
  "S04n402:20": "cattvāraśca mahārājānaścatasro diśo rakṣanti |",
  "S04n402:21": "sāgaraśca nāgarājaḥ |",
  "S04n402:22": "anavataptaśca nāgarājaḥ |",
  "S04n402:23": "takṣakaśca nāgarājaḥ |",
  "S04n402:24": "vāsukirnāgarājaḥ–evaṃpramukhānyanekāni nāgarājakoṭīniyutaśatasahasrāṇi dharaṇīṃ parirakṣanti |",
  "S04n402:25": "anye ca bhaumā yakṣāḥ |",
  "S04n402:26": "anye cāvakāśaṃ rakṣanti |",
  "S04n402:27": "tasya kulaputrasya ekaikaromavivare tathāgatakoṭyo viśramanti,",
  "S04n402:28": "viśramitvā sādhukāramanuprayanti–sādhu sādhu kulaputra,",
  "S04n402:29": "yastvamīdṛśaṃ cintāmaṇiratnalabdhalābho'si |",
  "S04n402:30": "vimokṣitāste saptakulavaṃśā jātiparaṃparayā |",
  "S04n402:31": "ye ca tava kulaputra kukṣigatāḥ prāṇinaḥ,",
  "S04n402:32": "sarve te'vaivartikā bodhisattvā bhaviṣyanti |",
  "S04n402:33": "yaḥ kaścidimāṃ dhārayet ṣaḍakṣarīṃ mahāvidyāṃ kāyagatāṃ kaṇṭhagatāṃ vā,",
  "S04n402:34": "sa kulaputra vajrakāyaśarīra iti veditavyaḥ,",
  "S04n402:35": "dhātustūpa iti veditavyaḥ,",
  "S04n402:36": "tathāgatajñānakoṭiriti veditavyaḥ |",
  "S04n402:37": "yaḥ kaścitkulaputro vā kuladuhitā vā imāṃ ṣaḍakṣarīṃ mahāvidyāṃ japanti so'kṣayapratibhāno bhavati |",
  "S04n402:38": "jñānarāśiviśuddho bhavati |",
  "S04n402:39": "mahākaruṇayā samanvāgato bhavati |",
  "S04n402:40": "sa dine dine ṣaṭpāramitāḥ paripūrayati |",
  "S04n402:41": "vidyādharacakravartyabhiṣekaṃ pratilabhate |",
  "S04n402:42": "yasya kasyaciducchavasyocchvāsapraśvāsaṃ dadāti maitryā vā dveṣeṇa vā,",
  "S04n402:43": "sarve te'vaivartikādhisattvā bhavanti,",
  "S04n402:44": "kṣipraṃ cānuttarāṃ samyaksaṃbodhimabhisaṃbudhyante |",
  "S04n402:45": "ye kecidvastrasparśanenāpi spṛśanti,",
  "S04n402:46": "sarve te caramabhavikā bodhisattvā bhaveyuḥ |",
  "S04n402:47": "darśanamātreṇa strī vā puruṣo vā dārikā vā mṛgapakṣiṇo gomahiṣagardabhādayaśca cakṣurdarśanenāpi paśyanti,",
  "S04n402:48": "sarve te caramabhavikā bodhisattvā bhaveyuḥ,",
  "S04n402:49": "jātijarāvyādhimaraṇaduḥkhapriyaviprayogavihīṇā bhaveyuḥ |",
  "S04n402:50": "acintyā yoginaśca bhaveyuḥ |",
  "S04n402:51": "evaṃ tu ṣaḍakṣarīṃ mahāvidyāṃ japamānasya saṃcodano bhavati ||",
  "S04n402:52": "atha sarvanīvaraṇaviṣkambhī bhagavantametadavocat–kathaṃ bhagavan labheyamahaṃ ṣaḍakṣarīṃ mahāvidyām?",
  "S04n402:53": "so'cintyo yogānāṃ cāprameyadhyānānāṃ ca aparisthitaścānuttarāyāṃ samyaksaṃbodhau,",
  "S04n402:54": "nirvāṇasyopadarśakaḥ,",
  "S04n402:55": "mokṣasya praveśanam,",
  "S04n402:56": "rāgadveṣasya vyupaśamanam,",
  "S04n402:57": "dharmarājasya ca paripūraṇam,",
  "S04n402:58": "unmūlanaṃ ca saṃsārasya pañcagatikasya,",
  "S04n402:59": "saṃśoṣaṇaṃ ca nārakāṇāṃ kleśānām,",
  "S04n402:60": "samuddhātanamuttāraṇaṃ ca tiryagyonigatānām,",
  "S04n402:61": "āsvādo dharmāṇāṃ ca paripūraṇam,",
  "S04n402:62": "sarvajñajñānasya akṣayaṃ nirdeśaṃ śrotumicchāmi |",
  "S04n402:63": "bhagavan yo me ṣaḍakṣarīṃ mahāvidyāmanuprayacchati,",
  "S04n402:64": "tasya caturdvīpān saptaratnaparipūrṇānniryātayitum |",
  "S04n402:65": "yadi bhagavan likhyamānāyāpi bhūrjaṃ na saṃvidyate,",
  "S04n402:66": "na masiḥ,",
  "S04n402:67": "na ca karamam |",
  "S04n402:68": "madīyena śoṇitena masiṃ kuryāt,",
  "S04n402:69": "carmamutpāṭya bhūrjaṃ kuryāt,",
  "S04n402:70": "asthiṃ bhaṅktavā ca karamaṃ kuryāt,",
  "S04n402:71": "tadāpi bhagavan mama nāsti khedaṃ śarīrasya |",
  "S04n402:72": "sa ca me mātāpitṛbhūto bhavet gurūṇāmapi guruśca ||",
  "S04n402:73": "atha bhagavān sarvanīvaraṇaviṣkambhiṇaṃ bodhisattvametadavocat–smarāmyahaṃ kulaputra asyāḥ ṣaḍakṣarimahāvidyāyāḥ kāraṇena paramāṇurajopamān lokadhātūn paribhramitaḥ |",
  "S04n402:74": "anekāni tathāgatakoṭiniyutaśatasahasrāṇi mayā paryupāsitāni |",
  "S04n402:75": "na ca teṣāṃ tathāgatānāṃ sakāśātsacālaṃbāpi (?) śrutā |",
  "S04n402:76": "tadā ratnottamo nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca buddho bhagavān |",
  "S04n402:77": "tasya mayā purastādaśrūṇi pramuktāni |",
  "S04n402:78": "tadā tena tathāgatenārhatā samyaksaṃbuddhenābhihitam–mā kulaputra evaṃ karuṇakarūṇānyaśrūṇi pramuñca |",
  "S04n402:79": "gaccha kulaputra yena padmottamo nāma lokadhātuḥ |",
  "S04n402:80": "tatra padmottamo nāma tathāgato'rhan samyaksaṃbuddhaḥ |",
  "S04n402:81": "sa imāṃ ṣaḍakṣarīṃ mahāvidyāmanujānāti |",
  "S04n402:82": "tasya kulaputra ahaṃ ratnottamasya tathāgatasyāntikāt prakrāntaḥ |",
  "S04n402:83": "yena padmottamasya tathāgatasya buddhakṣetraṃ tenopasaṃkrāntaḥ |",
  "S04n402:84": "upasaṃkramya bhagavataḥ pādau śirasā vanditvā purastātprāñjalībhūtvottam–labheyamahaṃ bhagavan padmottama ṣaḍakṣarīṃ mahāvidyāṃ rājñīṃ yasyā nāmānusmaraṇamātreṇa sarvapāpāni kṣayante,",
  "S04n402:85": "durlabhāṃ bodhiṃ pratilabhate,",
  "S04n402:86": "yenārthenāhaṃ kliṣṭo'nekāni lokadhātūni |",
  "S04n402:87": "ihaivāgatvā mā vyarthaśramo bhaveyam |",
  "S04n402:88": "tadā padmottamastathāgata imāṃ ṣaḍakṣarīṃ mahāvidyāguṇāṃ saṃsmārayati sma–tadyathāpi nāma kulaputra śakyate paramāṇurajaḥpramāṇamudgṛhītum,",
  "S04n402:89": "na tu kulaputra śakyate ṣaḍakṣarimahāvidyāyā ekajāpasya puṇyaskandhaṃ gaṇayitum |",
  "S04n402:90": "śakyate mayā kulaputra catuḥsamudrasyaikaikāṃ vālukāṃ gaṇayitum,",
  "S04n402:91": "na tu kulaputra śakyate mayā ṣaḍakṣarimahāvidyāyā ekajāpasya puṇyaskandhaṃ gaṇayitum |",
  "S04n402:92": "tadyathāpi nāma kulaputra kaścideva puruṣo bhavet |",
  "S04n402:93": "sa gṛhaṃ pūrṇaṃ yojanasahasraṃ kuryāt dviguṇaṃ pañcayojanaśatāni |",
  "S04n402:94": "taṃ tilaphalaiḥ paripūrṇaṃ kuryāt |",
  "S04n402:95": "yatra sūcīvivaraṃ na saṃvidyate,",
  "S04n402:96": "tatra puruṣo dvāre sthāpito'jarāmaraḥ |",
  "S04n402:97": "sa kalpaśatasyātikrāntasya asyaikatilaphalaṃ bahirdvāre prakṣipet |",
  "S04n402:98": "tadanena paryāyeṇa taṃ gṛhasamūhapratiṣṭhitāstilāḥ parikṣayaparyavadānaṃ yāvatkālena vrajeyuḥ,",
  "S04n402:99": "tacchakyate mayā gaṇayitum |",
  "S04n402:100": "na tu kulaputra śakyate ṣaḍakṣarimahāvidyāyāḥ ekajāpasya puṇyaskandhaṃ gaṇayitum |",
  "S04n402:101": "tadyathāpi nāma kulaputra caturdvīpe nānāvidhāni kṛṣiṃ kārayanti yavagodhūmaśālimudgamāṣādayastilakolakulatthādibhiḥ,",
  "S04n402:102": "tatra kālena kālaṃ nāgarājāno varṣadhārāmanuprayacchanti |",
  "S04n402:103": "tāni śasyāni niṣpādyante,",
  "S04n402:104": "tataste paripakkāḥ parichidyante |",
  "S04n402:105": "evaṃ jambudvīpaṃ khalaṃ kuryāt,",
  "S04n402:106": "tataste śakaṭairbhārairmuṭaiḥ piṭhakairgobhirgardabhādibhirlaṅghayitvā tasmin khalābhyantare prakṣiperan,",
  "S04n402:107": "tāni gobhirgardabhairmardayitvā mahāntaṃ rāśiṃ niṣpādyate |",
  "S04n402:108": "śakyate mayā kulaputra ekaikāni phalāni gaṇayitum,",
  "S04n402:109": "na tu kulaputra śakyate mayā ṣaḍakṣarimahāvidyāyā ekajāpasya puṇyaskandhaṃ gaṇayitum |",
  "S04n402:110": "tadyathāpi nāma kulaputra imā mahānadyo jambudvīpe pravahanti rātrau divā ca |",
  "S04n402:111": "tadyathā gaṅgā sītā yamunā sindhuḥ śatadruḥ candrabhāgā erāvatī sumāgandhā himaratī kalaśodarī ceti |",
  "S04n402:112": "ekaikanadī pañcasahasraparivārā |",
  "S04n402:113": "rātrau ca divā ca mahāsamudre pravahanti |",
  "S04n402:114": "evameva ṣaḍakṣarimahāvidyāyā ekajāpasya puṇyaskandhaḥ pravahati |",
  "S04n402:115": "tatrāsāṃ mahānadīnāṃ śakyate mayā ekaikabinduṃ gaṇayitum |",
  "S04n402:116": "na ca kulaputra śakyate mayā ṣaḍakṣarimahāvidyāyā ekajāpasya puṇyaskandhaṃ gaṇayitum |",
  "S04n402:117": "tadyathāpi nāma kulaputra caturdvīpeṣu catuṣpājjātīnāṃ gogardabhamahiṣāśvahastinaḥ,",
  "S04n402:118": "śvajambukacchāgalapaśavaḥ,",
  "S04n402:119": "tathā siṃhavyāghratarakṣumṛgamarkaṭaśaśakādayaḥ,",
  "S04n402:120": "eṣāṃ mayaikaikāni romāṇi śakyate gaṇayitum,",
  "S04n402:121": "na tu kulaputra ṣaḍākṣarimahāvidyāyāḥ śakyate ekajāpasya puṇyaskandhaṃ gaṇayitum |",
  "S04n402:122": "tadyathāpi nāma kulaputra vajrāṅkuśo nāma parvatarājo navanavatiyojanasahasrāṇyucchrayeṇa caturaśītiyojanasahasrāṇyadhastāt |",
  "S04n402:123": "tasya parvatarājasya vajrāṅkuśasyaikaṃ pārśvaṃ caturaśītiyojanasahasram |",
  "S04n402:124": "tasya ca pārśve parvatarājasya jarāmaraḥ puruṣo bhavet |",
  "S04n402:125": "sa kalpasyātikrāntasya ekavāraṃ kaśikavastreṇa parimārjayet |",
  "S04n402:126": "evaṃ kṛtvā tasya parikṣayaṃ paryavadānaṃ bhavet,",
  "S04n402:127": "etatkāleṣu varṣamāsadinamuhūrtanāḍīkalāḥ yāvat śvāsāḥ,",
  "S04n402:128": "teṣāṃ pramāṇaṃ kartuṃśakyam,",
  "S04n402:129": "na tu ṣaḍakṣarimahāvidyāyāḥ śakyate ekajāpasya puṇyaskandhaṃ gaṇayitum |",
  "S04n402:130": "tadyathāpi nāma kulaputra mahāsamudraṃ caturaśītiyojanasahasraṃ gāmbhīryeṇa,",
  "S04n402:131": "aprameyaṃ vaipulyena vaḍavāmukhaparyantaṃ śakyate mayā śatāgrabhinnayā vālagrakoṭyā ekaikaṃ binduṃ gaṇayitum |",
  "S04n402:132": "na tu kulaputra śakyate mayā ṣaḍakṣarimahāvidyāyāḥ puṇyaskandhaṃ gaṇayitum |",
  "S04n402:133": "tadyathāpi nāma kulaputra śakyate mayā śīrṣavanasya ekaikapatrāṇi gaṇayitum,",
  "S04n402:134": "na tu ṣaḍakṣarimahāvidyāyāḥ śakyate ekajāpasya puṇyaskandham gaṇayitum |",
  "S04n402:135": "tadyathāpi nāma kulaputra caturdvipanivāsinaṃ strīpuruṣadārakadārikāste sarve daśabhūmipratiṣṭhitā bodhisattvā bhaveyuḥ |",
  "S04n402:136": "yatteṣāṃ bodhisattvānāṃ puṇyaskandham,",
  "S04n402:137": "tataḥ ṣaḍakṣarimahāvidyāyā ekajāpasya puṇyaskandham |",
  "S04n402:138": "tadyathāpi nāma kulaputra dvādaśamāsikena saṃvatsareṇa adhimāsikena trayodaśamāsikena vā saṃvatsareṇa tathā saṃvatsaragaṇanayā pūrṇa kalpaṃ devo ratrau divā varṣati,",
  "S04n402:139": "tacchakyate mayā kulaputra ekaikaṃ binduṃ gaṇayitum |",
  "S04n402:140": "na tu kulaputra ṣaḍakṣarimahāvidyāyā ekajāpasya puṇyaskandhaṃ gaṇayitum |",
  "S04n402:141": "evaṃ kulaputra bahavo matsadṛśāḥ tathāgatakoṭaya ekasthānadhāritā divyaṃ kalpaṃ cīvarapiṇḍapātraśayanāsanaglānapratyayabhaiṣajyapariṣkāraiḥ sarvopakaraṇopasthāne nopasthitā bhaveyuḥ |",
  "S04n402:142": "na ca tathāgatāḥ śaknuvanti ṣaḍakṣarimahāvidyāyāḥ puṇyaskandhaṃ gaṇayitum |",
  "S04n402:143": "prāgevāhamekākī asmillokadhātau viharāmi |",
  "S04n402:144": "acintyadhyānapadena samutthānenāhaṃ kulaputra bhāvanāyogamanuyuktaḥ |",
  "S04n402:145": "sa ca sūkṣmo dharmaḥ,",
  "S04n402:146": "avyakto dharmaṃ,",
  "S04n402:147": "anāgato dharmaḥ,",
  "S04n402:148": "paramahṛdayaprāptaḥ |",
  "S04n402:149": "avalokiteśvarasya bodhisattvasya mahāsattvasyopāyakuśalairdharmaiḥ pratiṣṭhitaḥ |",
  "S04n402:150": "evaṃ kulaputra ṣaḍakṣarimahāvidyāyā upāyakauśalyaṃ prāptumahamapi kulaputra anekāni lokadhātukoṭīniyutaśatasahasrāṇi paribhramitaḥ |",
  "S04n402:151": "gatvā cāmitābhasya tathāgatasya purastātprāñjalībhūtvā dharmavegenāśrūṇi pramuktāni,",
  "S04n402:152": "tathāmitābhastathāgato jānāti anāgatapratyutpannam ||",
  "S04n402:153": "tena mamābhihitam–kulaputra ṣaḍakṣarīṃ mahāvidyāṃ rājñīmicchasi bhāvanāyogamanuyuktaḥ ?",
  "S04n402:154": "mayoktam–icchāmi sugata |",
  "S04n402:155": "yathā tṛṣārtaḥ pānīyamanveṣate evamahaṃ bhagavan ṣaḍakṣarīṃ mahāvidyāṃ samanveṣamāṇo'nekalokadhātūnupasaṃkrāntaḥ |",
  "S04n402:156": "paryupāsitāni me'nekāni tathāgatakoṭīniyutaśatasahasrāṇi,",
  "S04n402:157": "na kasyacitsakāśānmayā labdhā ṣaḍakṣarī mahāvidyā rājñī |",
  "S04n402:158": "tvaṃ bhagavan trātā bhava,",
  "S04n402:159": "śaraṇaṃ parāyaṇam |",
  "S04n402:160": "vikalendriyasya cakṣurbhūto bhava |",
  "S04n402:161": "naṣṭamārgasya darśako bhava |",
  "S04n402:162": "sūryatāpadagdhānāṃ chatrabhūto bhava |",
  "S04n402:163": "caturmahāpathe śālavṛkṣa iva bhava |",
  "S04n402:164": "dharmaparitṛṣisyānantadharmamārgamupadarśako bhava |",
  "S04n402:165": "supratiṣṭhitacetaso vajrakavacabhūto bhava ||",
  "S04n402:166": "athāmitābhasya tathāgatārhataḥ samyaksaṃbuddhasya avalokiteśvarasya bodhisattvasya mahāsattvasya lambikarutena svareṇa nirghoṣeṇārocayati–pasya kulaputra ayaṃ padmottamastathāgato'rhan samyaksaṃbuddhaḥ ṣaḍakṣarīmahāvidyāyāḥ kāraṇenānekalokadhātukoṭīniyutaśatasahasrāṇi paribhramitaḥ |",
  "S04n402:167": "dadasva kulaputra ṣaḍakṣarīṃ mahāvidyāṃ rājñīm |",
  "S04n402:168": "tathāgata evaṃ paribhramati ||",
  "S04n402:169": "iti ṣaḍakṣarimahāvidyāmāhātmyavarṇanaṃ tṛtīyaṃ prakaraṇam ||"
}