{
  "SA11n1089:0": "2 pāpadeśanā nāma dvitīyaḥ paricchedaḥ |",
  "SA11n1089:1": "taccittaratnagrahaṇāya samyak",
  "SA11n1089:2": "pūjāṃ karomyeṣa tathāgatānām |",
  "SA11n1089:3": "saddharmaratnasya ca nirmalasya",
  "SA11n1089:4": "buddhātmajānāṃ ca guṇodadhīnām ||1 ||",
  "SA11n1089:5": "yāvanti puṣpāṇi phalāni caiva",
  "SA11n1089:6": "bhaiṣajyajātāni ca yāni santi |",
  "SA11n1089:7": "ratnāni yāvanti ca santi loke",
  "SA11n1089:8": "jalāni ca svacchamanoramāṇi ||2 ||",
  "SA11n1089:9": "mahīdharā ratnamayāstathānye",
  "SA11n1089:10": "vanapradeśāśca vivekaramyāḥ |",
  "SA11n1089:11": "latāḥ sapuṣpābharaṇojjvalāśca",
  "SA11n1089:12": "drumāśca ye satphalanamraśākhāḥ ||3 ||",
  "SA11n1089:13": "devādilokeṣu ca gandhadhūpāḥ",
  "SA11n1089:14": "kalpadrumā ratnamayāśca vṛkṣāḥ |",
  "SA11n1089:15": "sarāṃsi cāmbhoruhabhūṣaṇāni",
  "SA11n1089:16": "haṃsasvanātyantamanoharāṇi ||4 ||",
  "SA11n1089:17": "akṛṣṭajātāni ca śasyajātā-",
  "SA11n1089:18": "nyanyāni vā pūjyavibhūṣaṇāni |",
  "SA11n1089:19": "ākāśadhātuprasarāvadhīni",
  "SA11n1089:20": "sarvāṇyapīmānyaparigrahāṇi ||5 ||",
  "SA11n1089:21": "ādāya buddhyā munipuṃgavebhyo",
  "SA11n1089:22": "niryātayāmyeṣa saputrakebhyaḥ |",
  "SA11n1089:23": "gṛhṇantu tanme varadakṣiṇīyā",
  "SA11n1089:24": "mahākṛpā māmanukampamānāḥ ||6 ||",
  "SA11n1089:25": "apuṇyavānasmi mahādaridraḥ",
  "SA11n1089:26": "pūjārthamanyanmama nāsti kiṃcit |",
  "SA11n1089:27": "ato mamārthāya parārthacittā",
  "SA11n1089:28": "gṛhṇantu nāthā idamātmaśaktyā ||7 ||",
  "SA11n1089:29": "dadāmi cātmānamahaṃ jinebhyaḥ",
  "SA11n1089:30": "sarveṇa sarvaṃ ca tadātmajebhyaḥ |",
  "SA11n1089:31": "parigrahaṃ me kurutāgrasattvā",
  "SA11n1089:32": "yuṣmāsu dāsatvamupaimi bhaktyā ||8 ||",
  "SA11n1089:33": "parigraheṇāsmi bhavatkṛtena",
  "SA11n1089:34": "nirbhīrbhave sattvahitaṃ karomi |",
  "SA11n1089:35": "pūrvaṃ ca pāpaṃ samatikramāmi",
  "SA11n1089:36": "nānyacca pāpaṃ prakaromi bhūyaḥ ||9 ||",
  "SA11n1089:37": "ratnojjvalastambhamanorameṣu",
  "SA11n1089:38": "muktāmayodbhāsivitānakeṣu |",
  "SA11n1089:39": "svacchojjvalasphāṭikakuṭṭimeṣu",
  "SA11n1089:40": "sugandhiṣu snānagṛheṣu teṣu ||10 ||",
  "SA11n1089:41": "manojñagandhodakapuṣpapūrṇaiḥ",
  "SA11n1089:42": "kumbhairmahāratnamayairanekaiḥ |",
  "SA11n1089:43": "snānaṃ karomyeṣa tathāgatānāṃ",
  "SA11n1089:44": "tadātmajānāṃ ca sagītivādyam ||11 ||",
  "SA11n1089:45": "pradhūpitairghautamalairatulyai-",
  "SA11n1089:46": "rvastraiśca teṣāṃ tanumunmṛṣāmi |",
  "SA11n1089:47": "tataḥ suraktāni sudhūpitāni",
  "SA11n1089:48": "dadāmi tebhyo varacīvarāṇi ||12 ||",
  "SA11n1089:49": "divyairmṛduślakṣṇavicitraśobhai-",
  "SA11n1089:50": "rvastrairalaṃkāravaraiśca taistaiḥ |",
  "SA11n1089:51": "samantabhadrājitamañjughoṣa-",
  "SA11n1089:52": "lokeśvarādīnapi maṇḍayāmi ||13 ||",
  "SA11n1089:53": "sarvatrisāhasravisārigandhai-",
  "SA11n1089:54": "rgandhottamaistānanulepayāmi |",
  "SA11n1089:55": "sūttaptasūnmṛṣṭasudhautahema-",
  "SA11n1089:56": "prabhojjvalān sarvamunīndrakāyān ||14 ||",
  "SA11n1089:57": "māndāravendīvaramallikādyaiḥ",
  "SA11n1089:58": "sarvaiḥ sugandhaiḥ kusumairmanojñaiḥ |",
  "SA11n1089:59": "abhyarcayābhyarcyatamān munīndrān",
  "SA11n1089:60": "sragbhiśca saṃsthānamanoramābhiḥ ||15 ||",
  "SA11n1089:61": "sphītasphuradgandhamanoramaiśca",
  "SA11n1089:62": "tān dhūpameghairupadhūpayāmi |",
  "SA11n1089:63": "bhojyaiśca khādyairvividhaiśca peyai-",
  "SA11n1089:64": "stebhyo nivedyaṃ ca nivedayāmi ||16 ||",
  "SA11n1089:65": "ratnapradīpāṃśca nivedayāmi",
  "SA11n1089:66": "suvarṇapadmeṣu niviṣṭapaṅktīn |",
  "SA11n1089:67": "gandhopalipteṣu ca kuṭṭimeṣu",
  "SA11n1089:68": "kirāmi puṣpaprakarān manojñān ||17 ||",
  "SA11n1089:69": "pralambamuktāmaṇihāraśobhā-",
  "SA11n1089:70": "nābhāsvarān diṅmukhamaṇḍanāṃstān |",
  "SA11n1089:71": "vimānameghān stutigītaramyān",
  "SA11n1089:72": "maitrīmayebhyo'pi nivedayāmi || 18 ||",
  "SA11n1089:73": "suvarṇadaṇḍaiḥ kamanīyarūpaiḥ",
  "SA11n1089:74": "saṃsaktamuktāni samucchritāni |",
  "SA11n1089:75": "pradhārayāmyeṣa mahāmunīnāṃ",
  "SA11n1089:76": "ratnātapatrāṇyatiśobhanāni ||19 ||",
  "SA11n1089:77": "ataḥ paraṃ pratiṣṭhantāṃ pūjāmeghā manoramāḥ |",
  "SA11n1089:78": "tūryasaṃgītimeghāśca sarvasattvapraharṣaṇāḥ ||20 ||",
  "SA11n1089:79": "sarvasaddharmaratneṣu caityeṣu pratimāsu ca |",
  "SA11n1089:80": "puṣparatnādivarṣāśca pravartantāṃ nirantaram ||21 ||",
  "SA11n1089:81": "mañjughoṣaprabhṛtayaḥ pūjayanti yathā jinān |",
  "SA11n1089:82": "tathā tathāgatānnāthān saputrān pūjayāmyaham ||22 ||",
  "SA11n1089:83": "svarāṅgasāgaraiḥ stotraiḥ staumi cāhaṃ guṇodadhīn |",
  "SA11n1089:84": "stutisaṃgītimeghāśca saṃbhavantveṣvananyathā ||23 ||",
  "SA11n1089:85": "sarvakṣetrāṇusaṃkhyaiśca praṇāmaiḥ praṇamāmyaham |",
  "SA11n1089:86": "sarvatryadhvagatān buddhān sahadharmagaṇottamān ||24 ||",
  "SA11n1089:87": "sarvacaityāni vande'haṃ bodhisattvāśrayāṃstathā |",
  "SA11n1089:88": "namaḥ karomyupādhyāyānabhivandyān yatīṃstathā ||25 ||",
  "SA11n1089:89": "buddhaṃ gacchāmi śaraṇaṃ yāvadā bodhimaṇḍataḥ |",
  "SA11n1089:90": "dharmaṃ gacchāmi śaraṇaṃ bodhisattvagaṇaṃ tathā ||26 ||",
  "SA11n1089:91": "vijñāpayāmi saṃbuddhān sarvadikṣu vyavasthitān |",
  "SA11n1089:92": "mahākāruṇikāṃścāpi bodhisattvān kṛtāñjaliḥ ||27 ||",
  "SA11n1089:93": "anādimati saṃsāre janmanyatraiva vā punaḥ |",
  "SA11n1089:94": "yanmayā paśunā pāpaṃ kṛtaṃ kāritameva vā ||28 ||",
  "SA11n1089:95": "yaccānumoditaṃ kiṃcidātmaghātāya mohataḥ |",
  "SA11n1089:96": "tadatyayaṃ deśayāmi paścāttāpena tāpitaḥ ||29 ||",
  "SA11n1089:97": "ratnatraye'pakāro yo mātapitṛṣu vā mayā |",
  "SA11n1089:98": "guruṣvanyeṣu vā kṣepāt kāyavāgbuddhibhiḥ kṛtaḥ ||30 ||",
  "SA11n1089:99": "anekadoṣaduṣṭena mayā pāpena nāyakāḥ |",
  "SA11n1089:100": "yatkṛtaṃ dāruṇaṃ pāpaṃ tatsarvaṃ deśayāmyaham ||31 ||",
  "SA11n1089:101": "kathaṃ ca niḥsarāmyasmāt paritrāyata satvaram |",
  "SA11n1089:102": "mā mamākṣīṇapāpasya maraṇaṃ śīghrameṣyati ||33 ||",
  "SA11n1089:103": "kṛtākṛtāparīkṣo'yaṃ mṛtyurviśrambhaghātakaḥ |",
  "SA11n1089:104": "svasthāsvasthairaviśvāsya ākasmikamahāśaniḥ ||34 ||",
  "SA11n1089:105": "priyāpriyanimittena pāpaṃ kṛtamanekadhā |",
  "SA11n1089:106": "sarvamutsṛjya gantavyamiti na jñātamīdṛśam ||35 ||",
  "SA11n1089:107": "apriyā na bhaviṣyanti priyo me na bhaviṣyati |",
  "SA11n1089:108": "ahaṃ ca na bhaviṣyāmi sarvaṃ ca na bhaviṣyati ||36 ||",
  "SA11n1089:109": "tattatsmaraṇatāṃ yāti yadyadvastvanubhūyate |",
  "SA11n1089:110": "svapnānubhūtavatsarvaṃ gataṃ na punarīkṣyate ||37 ||",
  "SA11n1089:111": "ihaiva tiṣṭhatastāvadgatā naike priyāpriyāḥ |",
  "SA11n1089:112": "tannimittaṃ tu yatpāpaṃ tatsthitaṃ ghoramagrataḥ ||38 ||",
  "SA11n1089:113": "evamāgantuko'smīti na mayā pratyavekṣitam |",
  "SA11n1089:114": "mohānunayavidveṣaiḥ kṛtaṃ pāpamanekadhā ||39 ||",
  "SA11n1089:115": "rātriṃdivamaviśrāmamāyuṣo vardhate vyayaḥ |",
  "SA11n1089:116": "āyasya cāgamo nāsti na mariṣyāmi kiṃ nvaham ||40 ||",
  "SA11n1089:117": "iha śayyāgatenāpi bandhumadhye'pi tiṣṭhatā |",
  "SA11n1089:118": "mayaivekena soḍhavyā marmacchedādivedanā ||41 ||",
  "SA11n1089:119": "yamadūtairgṛhītasya kuto bandhuḥ kutaḥ suhṛt |",
  "SA11n1089:120": "puṇyamekaṃ tadā trāṇaṃ mayā tacca na sevitam ||42 ||",
  "SA11n1089:121": "anityajīvitāsaṅgādidaṃ bhayamajānatā |",
  "SA11n1089:122": "pramattena mayā nāthā bahu pāpamupārjitam ||43 ||",
  "SA11n1089:123": "aṅgacchedārthamapyadya nīyamāno viśuṣyati |",
  "SA11n1089:124": "pipāsito dīnadṛṣṭiranyadevekṣate jagat ||44 ||",
  "SA11n1089:125": "kiṃ punarbhairavākārairyamadūtairadhiṣṭhitaḥ |",
  "SA11n1089:126": "mahātrāsajvaragrastaḥ purīṣotsargaveṣṭitaḥ ||45 ||",
  "SA11n1089:127": "kātarairdṛṣṭipātaiśca trāṇānveṣī caturdiśam |",
  "SA11n1089:128": "ko me mahābhayādasmātsādhustrāṇaṃ bhaviṣyati ||46 ||",
  "SA11n1089:129": "trāṇaśūnyā diśo dṛṣṭvā punaḥ saṃmohamāgataḥ |",
  "SA11n1089:130": "tadāhaṃ kiṃ kariṣyāmi tasmin sthāne mahābhaye ||47 ||",
  "SA11n1089:131": "adyaiva śaraṇaṃ yāmi jagannāthān mahābalān |",
  "SA11n1089:132": "jagadrakṣārthamudyuktān sarvatrāsaharān jinān ||48 ||",
  "SA11n1089:133": "taiścāpyadhigataṃ dharmaṃ saṃsārabhayanāśanam |",
  "SA11n1089:134": "śaraṇaṃ yāmi bhāvena bodhisattvagaṇaṃ tathā ||49 ||",
  "SA11n1089:135": "samantabhadrāyātmānaṃ dadāmi bhayavihvalaḥ |",
  "SA11n1089:136": "punaśca mañjughoṣāya dadāmyātmānamātmanā ||50 ||",
  "SA11n1089:137": "taṃ cāvalokitaṃ nāthaṃ kṛpāvyākulacāriṇam |",
  "SA11n1089:138": "viraumyārtaravaṃ bhītaḥ sa māṃ rakṣatu pāpinam ||51 ||",
  "SA11n1089:139": "āryamākāśagarbhaṃ ca kṣitigarbhaṃ ca bhāvataḥ |",
  "SA11n1089:140": "sarvān mahākṛpāṃścāpi trāṇānveṣī viraumyaham ||52 ||",
  "SA11n1089:141": "yaṃ dṛṣṭvaiva ca saṃtrastāḥ palāyante caturdiśam |",
  "SA11n1089:142": "yamadūtādayo duṣṭāstaṃ namasyāmi vajriṇam ||53 ||",
  "SA11n1089:143": "atītya yuṣmadvacanaṃ sāṃprataṃ bhayadarśanāt |",
  "SA11n1089:144": "śaraṇaṃ yāmi vo bhīto bhayaṃ nāśayata drutam ||54 ||",
  "SA11n1089:145": "itvaravyādhibhīto'pi vaidyavākyaṃ na laṅghayet |",
  "SA11n1089:146": "kimu vyādhiśatairgrastaścaturbhiścaturuttaraiḥ ||55 ||",
  "SA11n1089:147": "ekenāpi yataḥ sarve jambudvīpagatā narāḥ |",
  "SA11n1089:148": "naśyanti yeṣāṃ bhaiṣajyaṃ sarvadikṣu na labhyate ||56 ||",
  "SA11n1089:149": "tatra sarvajñavaidyasya sarvaśalyāpahāriṇaḥ |",
  "SA11n1089:150": "vākyamullaṅghayāmīti dhiṅ māmatyantamohitam ||57 ||",
  "SA11n1089:151": "atyapramattastiṣṭhāmi prapāteṣvitareṣvapi |",
  "SA11n1089:152": "kimu yojanasāhasre prapāte dīrghakālike ||58 ||",
  "SA11n1089:153": "adyaiva maraṇaṃ naiti na yuktā me sukhāsikā |",
  "SA11n1089:154": "avaśyameti sā velā na bhaviṣyāmyahaṃ yadā ||59 ||",
  "SA11n1089:155": "abhayaṃ kena me dattaṃ niḥsariṣyāmi vā katham |",
  "SA11n1089:156": "avaśyaṃ na bhaviṣyāmi kasmānme susthitaṃ manaḥ ||60 ||",
  "SA11n1089:157": "pūrvānubhūtanaṣṭebhyaḥ kiṃ me sāramavasthitam |",
  "SA11n1089:158": "yeṣu me'bhiniviṣṭena gurūṇāṃ laṅghitaṃ vacaḥ ||61 ||",
  "SA11n1089:159": "jīvalokamimaṃ tyaktvā bandhūn paricitāṃstathā |",
  "SA11n1089:160": "ekākī kvāpi yāsyāmi kiṃ me sarvaiḥ priyāpriyaiḥ ||62 ||",
  "SA11n1089:161": "iyameva tu me cintā yuktā rātriṃdivaṃ tadā |",
  "SA11n1089:162": "aśubhānniyataṃ duḥkhaṃ niḥsareyaṃ tataḥ katham ||63 ||",
  "SA11n1089:163": "mayā bālena mūḍhena yatkiṃcitpāpamācitam |",
  "SA11n1089:164": "prakṛtyā yacca sāvadyaṃ prajñaptyāvadyameva ca ||64 ||",
  "SA11n1089:165": "tatsarvaṃ deśayāmyeṣa nāthānāmagrataḥ sthitaḥ |",
  "SA11n1089:166": "kṛtāñjalirduḥkhabhītaḥ praṇipatya punaḥ punaḥ ||65 ||",
  "SA11n1089:167": "atyayamatyayatvena pratigṛhṇantu nāyakāḥ |",
  "SA11n1089:168": "na bhadrakamidaṃ nāthā na kartavyaṃ punarmayā ||66 ||",
  "SA11n1089:169": "iti prajñākaramativiracitāyāṃ bodhicaryāvatārapañjikāyāṃ",
  "SA11n1089:170": "pāpadeśanā nāma dvitīyaḥ paricchedaḥ ||"
}