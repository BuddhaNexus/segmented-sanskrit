{
  "S04n319:0": "12 jayoṣmāyatanaḥ |",
  "S04n319:1": "atha khalu sudhanaḥ śreṣṭhidārako'",
  "S04n319:2": "parājitadhvajabodhisattvavimokṣajñānāvabhāsitaḥ acintyabuddhaviṣayavikurvitapratyakṣavihārī acintyabodhisattvavimokṣapratyakṣajñānābhijñaḥ acintyabodhisattvasamādhijñānāvabhāsitacittaḥ sarvakālasamavasaraṇasamādhijñānāvabhāsapratilabdhaḥ sarvasaṃjñāsaṃgatasamavasaraṇasamādhiviṣayāvabhāsitaḥ sarvajagadviśeṣavatijñānālokapratilabdhaḥ sarvatryadhvānugatagocaravihārābhimukhaḥ advayavikalpasamatānirdeśajñānaparamaḥ sarvārambaṇaprasaritajñānālokaḥ sattvaśraddhābhimukhakṣāntiviśuddhayadhimuktikośakuśalaḥ svabhāvadharmakṣāntiniścayajñānālokapratilabdhaḥ sarvatrānugatābhijñabodhisattvacaryāsvabhāvabhāvanāvirahitacittaḥ sarvajñatāvegāvivartyacitto daśabalajñānavidyudavabhāsapratilabdhaḥ dharmadhātunirghoṣābhilāṣāvitṛptacittaḥ sarvajñatāvihāragocarāvataraṇapratipatticittaḥ anantabodhisattvacaryāvyūhābhinirhāracitto'",
  "S04n319:3": "nantabodhisattvamahāpraṇidhānamaṇḍalapariśodhanacittaḥ anantamadhyalokadhātujālākṣayānugamajñānābhimukhacittaḥ anantasattvasāgaraparipākavinayāsaṃkucitacittaḥ anantabodhisattvacaryāviṣayaṃ saṃpaśyan anantalokadhātugativimātratāṃ saṃpaśyan anantalokadhātuvibhaktivicitratāṃ saṃpaśyan ananta lokadhātusūkṣmodārārambaṇāntargatāṃ saṃpaśyan anantalokadhātupratiṣṭhānasaṃjñājālavicitritāṃ saṃpaśyan anantalokadhātuvyavahāraprajñaptisaṃvṛtivimātratāṃ saṃpaśyan anantasattvādhimuktivimātratāṃ saṃpaśyan anantasattvavibhaktivimātratāṃ saṃpaśyan anantasattvaparipākavinayānugamaṃ saṃpaśyan anantasattvadikkālasaṃjñāgatavicitratāṃ saṃpaśyan kalyāṇamitrāṇyabhimukhīkurvāṇo'",
  "S04n319:4": "nupūrveṇa yena īṣāṇe janapade jayoṣmāyatano brāhmaṇaḥ,",
  "S04n319:5": "tenopasaṃkrāntaḥ |",
  "S04n319:6": "tena ca samayena jayoṣmāyatano brāhmaṇa ugraṃ tapaḥ tapyati sarvajñatāmārambaṇīkṛtya |",
  "S04n319:7": "tasya caturdiśaṃ mahānagniskandhaḥ parvatamātrojjvalitaḥ |",
  "S04n319:8": "abhyudgatamahāparvataprapātaḥ kṣuradhārāmārgaḥ saṃdṛśyate ||",
  "S04n319:9": "atha khalu sudhanaḥ śreṣṭhidārako jayoṣmāyatanasya brāhmaṇasya pādau śirasābhivandya purataḥ prāñjaliḥ sthitvā evamāha-mayā ārya,",
  "S04n319:10": "anuttarāyāṃ samyaksaṃbodhau cittamutpāditam |",
  "S04n319:11": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n319:12": "kathaṃ pratipattavyam,",
  "S04n319:13": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n319:14": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n319:15": "kathaṃ pratipattavyam |",
  "S04n319:16": "sa āha-gaccha kulaputra,",
  "S04n319:17": "etaṃ kṣuradhāramārgaṃ parvatamabhiruhya atra agnikhadāyāṃ prapata |",
  "S04n319:18": "evaṃ te bodhisattvacaryā pariśuddhiṃ gamiṣyati ||",
  "S04n319:19": "atha khalu sudhanasya śreṣṭhidārakasya etadabhavat-durlabhā aṣṭākṣaṇavinivṛttiḥ |",
  "S04n319:20": "durlabho mānuṣyapratilābhaḥ |",
  "S04n319:21": "durlabhā kṣaṇasaṃpadviśuddhiḥ |",
  "S04n319:22": "durlabho buddhotpādaḥ |",
  "S04n319:23": "durlabhā avikalendriyatā |",
  "S04n319:24": "durlabho buddhadharmaśravaḥ |",
  "S04n319:25": "durlabhaṃ satpuruṣasamavadhānam |",
  "S04n319:26": "durlabhāni bhūtakalyāṇamitrāṇi |",
  "S04n319:27": "durlabho bhūtanayānuśāsanopasaṃhāraḥ |",
  "S04n319:28": "durlabhaṃ samyagjīvitaṃ manuṣyaloke |",
  "S04n319:29": "durlabhā dharmānudharmapratipattiḥ |",
  "S04n319:30": "mā haivāyaṃ māro bhaviṣyati mārādhiṣṭhito vā mārakāyiko vā kalyāṇamitrapratirūpako vā bodhisattvakhaṇḍako vā,",
  "S04n319:31": "yo mama kuśalamūlāntarāyāya pratipannaḥ,",
  "S04n319:32": "yo mama jīvitanirodhāya abhyutthitaḥ |",
  "S04n319:33": "mā haiva mamāntarāyaṃ kartukāmaḥ sarvajñatāyām |",
  "S04n319:34": "mā khalu māṃ viṣameṇa pathā praṇetukāmaḥ |",
  "S04n319:35": "mā khalu me dharmamukhāntarāyaṃ kartukāmo buddhadharmādhigamāya |",
  "S04n319:36": "tasyaivaṃ cintāmanasikāraprayuktasya daśa brahmasahasrāṇyuparyantarikṣe sthitvā evamāhuḥ-mā kulaputra evaṃ cetanāṃ dṛḍhīkārṣīḥ |",
  "S04n319:37": "eṣa kulaputra āryo vajrārciḥsamādhyavabhāsalabdhaḥ avivartyavīryo mahārambhottāraṇapratipannaḥ,",
  "S04n319:38": "sarvajagatsnehaparyādānāyābhyutthitaḥ,",
  "S04n319:39": "sarvadṛṣṭigatajāladālanāya prayuktaḥ,",
  "S04n319:40": "sarvakleśakarmakakṣanirdahanāya pratyupasthitaḥ,",
  "S04n319:41": "sarvākṣaṇajñānakāntārāvabhāsanāyodyuktaḥ,",
  "S04n319:42": "sarvasattvajarāmaraṇaprapātabhayavinivartanāya vyavasthitaḥ,",
  "S04n319:43": "tryadhvāndhakāravidhamanatāyai abhiyuktaḥ,",
  "S04n319:44": "sarvadharmaraśmipramuñcanatāyai pratipannaḥ |",
  "S04n319:45": "etasya hi kulaputra,",
  "S04n319:46": "pañcatapastapyamānasya yāvantaḥ kecidbrāhmaṇāḥ kartṛtvamīśvaratvaṃ sarvalokajyeṣṭhatvamātmani manyante vividhadṛṣṭigatābhiniviṣṭāḥ tasya asamogratapovratasamādānaprabhāveṇa sarve svabhavaneṣu na ramante |",
  "S04n319:47": "te dhyānaratimanāsvādayanto'",
  "S04n319:48": "sya sakāśamupasaṃkrāmanti |",
  "S04n319:49": "tāneṣa āgatānṛddhayanubhāvenābhibhūya ugravratatapasā ca tebhyaḥ sarvadṛṣṭigatavinivartanāya sarvamānamadaprahāṇāya ca dharmaṃ deśayati |",
  "S04n319:50": "sarvajaganmahāmaitrīmahākarūṇāspharaṇatāyai bodhyāśayadṛḍhīkaraṇatāyai bodhicittotpādavipulakaraṇatāyai sarvabuddhasaṃdarśanābhimukhatāyai buddhasvaramaṇḍalapratilambhaparipūraṇāya sarvatrānuravaṇabuddhaghoṣāpratighātānāvaraṇatāyai ca dharmaṃ deśayati ||",
  "S04n319:51": "daśa ca mārasahasrāṇyuparyantarīkṣe sthitvā divyairmaṇiratnairabhyavakīrya evamāhuḥ-asya kulaputra,",
  "S04n319:52": "pañcatapastapyato'",
  "S04n319:53": "smādarciḥskandhādābhā niścaritvā asmadbhavanānyātmabhāvanābhavanābharaṇaparibhogāṃśca jihmīkurvanti |",
  "S04n319:54": "te vayaṃ saṃvegajātāḥ saparivārāḥ etasya sakāśamupasaṃkramāma |",
  "S04n319:55": "upasaṃkrāntānāṃ caiṣā'",
  "S04n319:56": "smākaṃ tathā dharmaṃ deśayati,",
  "S04n319:57": "yathā svacittapratilabdhā bodhāya cittamutpādya avinivartanīyā bhavāmo'",
  "S04n319:58": "nuttarayāṃ samyaksaṃbodhau ||",
  "S04n319:59": "daśa ca vaśavartidevarājasahasrāṇi divyaiḥ puṣpairabhyavakīrya evamāhuḥ-vayaṃ kulaputra,",
  "S04n319:60": "asya pañcatapastapyataḥ svabhavaneṣu ratiṃ na vindāmaḥ |",
  "S04n319:61": "te vayaṃ svasvajanaparivārā etasya sakāśamupasaṃkramāmaḥ |",
  "S04n319:62": "sa eṣo'smākamupasaṃkrāntānāṃ svacittavaśavartitāpratilābhāya dharmaṃ deśayati |",
  "S04n319:63": "sarvakleśavaśitāpratilābhāya yathābhiprāyopapattivaśitāpratilābhāya sarvakarmāvaraṇaviśuddhivaśitāpratilābhāya sarvasamāpattivaśavartitāpratilābhāya pariṣkāravaśitāvyūhapariśuddhaye yathābhiprāyavaśavartitāyai ca dharmaṃ deśayati ||",
  "S04n319:64": "daśa ca sunirmitadevarājasahasrāṇyuparyantarikṣe sthitvā divyasaṃgītaprayoganirnādamadhuranirghoṣeṇa pūjāṃ kṛtvā evamāhuḥ- etasya kulaputra pañcatapastapyata ebhyo'",
  "S04n319:65": "gnikūṭebhyastadrūpā prabhā niścarati,",
  "S04n319:66": "yayā asmākamimāni vimānānyuttapyante,",
  "S04n319:67": "viśudhyanti,",
  "S04n319:68": "prabhāsvaratarāṇi bhavanti |",
  "S04n319:69": "imāni cābharaṇāni,",
  "S04n319:70": "imāścāpsarasaḥ,",
  "S04n319:71": "vayamapīdānīṃ sadevaputrāpsarogaṇaparivārā na kāmeṣu ratiṃ vindāmaḥ |",
  "S04n319:72": "na kāmasukhamabhinandāmaḥ |",
  "S04n319:73": "te vayaṃ prahlāditakāyacittāḥ etasya sakāśamupasaṃkramāmaḥ |",
  "S04n319:74": "sa eṣo'smākamupasaṃkrāntānāṃ cittaviśuddhaye dharmaṃ deśayati |",
  "S04n319:75": "cittaprabhāsvaratāyai cittakalyāṇatāyai cittakarmaṇyatāyai cittaprītisaṃjananatāyai daśabalajñānapratilābhaviśuddhaye mahādharmavegavivardhanatayai kāyaviśuddhaye apramāṇabuddhakāyābhinirharaṇatāyai vāgviśuddhaye tathāgataghoṣapratilābhāya cittaviśuddhaye sarvajñatāpratilābhāya dharmaṃ deśayati ||",
  "S04n319:76": "daśa ca saṃtuṣitadevarājasahasrāṇi sadevaputrāpsaragaṇoparivārāṇi uparyantarikṣe sthitvā sarvagandhacūrṇameghavarṣamabhipravṛṣya pūjayitvā namaskṛtya evamāhuḥ-asya kulaputra,",
  "S04n319:77": "pañcatapastapyamānasya asmākaṃ svabhavaneṣu ratirna bhavati |",
  "S04n319:78": "te vayamanabhiratāḥ santaḥ etasya sakāśamupasaṃkramāmaḥ |",
  "S04n319:79": "tata eṣo'smākamupasaṃkrāntānāṃ sarvaviṣayānavekṣatāyai dharmaṃ deśayati |",
  "S04n319:80": "saṃtuṣṭicittatāyai cittaparituṣṭitāyai kuśalamūlasaṃjananatāyai bodhicittotpādapratilābhāya yāvatsarvabuddhadharmaparipūraṇāya dharmaṃ deśayati ||",
  "S04n319:81": "daśa ca suyāmadevarājasahasrāṇi sadevaputrāpsarogaṇaparivārāṇi divyāni māndāravakusumavarṣāṇyabhipravṛṣya evamāhuḥ- asya kulaputra pañcatapastapyamānasya asmākaṃ divyasaṃgītiṣu ratirna bhavati |",
  "S04n319:82": "te vayamanabhiratā etasya sakāśamupasaṃkramāmaḥ |",
  "S04n319:83": "tata eṣo'smākamupasaṃkrāntānāṃ sarvakāmarativinivartanatāyai yāvatsarvabuddhadharmapratilābhāya dharmaṃ deśayati ||",
  "S04n319:84": "daśa ca śakradevendraśatasahasrāṇi pratyekaṃ dvātriṃśadbhirupendraiḥ sadevaputrāpsarogaṇaparivāraiḥ sārdhaṃ divyavastraratnābharaṇakusumameghavarṣamabhipravṛtya evamāhuḥ-asya kulaputra pañcatapastapyamānasya asmākaṃ sarvaśakrabhavanodyānakrīḍāvanadivyatūryatālopacārasaṃgītiparibhogeṣu ratirna bhavati |",
  "S04n319:85": "te vayamanabhiratā etasya sakāśamupasaṃkramāmaḥ |",
  "S04n319:86": "tata eṣo'smākamupasaṃkrāntānāṃ sarvakāmaratiprahāṇāya dharmaṃ deśayati |",
  "S04n319:87": "sarvamidamanityaṃ calaṃ vyayadharmamiti vācamudīrayati |",
  "S04n319:88": "sarvamadapramādasamucchedanāya dharmaṃ deśayati anuttarabodhicchandavivardhanatāyai |",
  "S04n319:89": "api tu khalu punaḥ kulaputra asya saṃprekṣitena imāni meruśikharāṇi saṃprakampitāni |",
  "S04n319:90": "te vayaṃ vyathitasaṃvignacittāḥ sarvajñatācittotpādanadṛḍhatayā sarvajñatājñāne praṇidhimabhinirharāmaḥ ||",
  "S04n319:91": "daśa ca nāgasahasrāṇi airāvatanandopanandanāgarājapramukhāni uparyantarikṣe gatāni divyakālānusāricandanameghairnāgakanyāsaṃgītinirnādamadhuranirghoṣairdivyagandhodakadhārāprasṛtapramuktairabhipravṛṣya evamāhuḥ-asya kulaputra pañcatapastapyata ebhyo mahāgniskandharāśibhya ābhāḥ pramuktāḥ sarvanāgabhavanānyavabhāsya vālikāvarṣasuparṇibhayānyapanayanti |",
  "S04n319:92": "krodhapravṛttiṃ caiṣāṃ praśamayitvā āśayaṃ prahlādya manaḥ prasādayanti |",
  "S04n319:93": "tata eṣo'smākaṃ prasannacittānāṃ dharmaṃ deśayati,",
  "S04n319:94": "yaduta hīnanāgagativijugupsanatāyai sarvāvaraṇīyakarmaprahāṇāya |",
  "S04n319:95": "atyayaṃ deśayitvā anuttarāyāṃ samyaksaṃbodhau cittānyutpādya sarvajñatāyāṃ pratiṣṭhāpayati ||",
  "S04n319:96": "daśa ca yakṣendrasahasrāṇi gaganatale sthitvā nānāvidhayā pūjayā pūjayitvā jayoṣmāyatanaṃ brāhmaṇaṃ sudhanaṃ ca śreṣṭhidārakamevamāhuḥ-asya kulaputra pañcatapastapyamānasya asmatpārṣadānāṃ manuṣyeṣu maitraṃ cittaṃ saṃjāyate |",
  "S04n319:97": "sarvayakṣarākṣasakumbhāṇḍāśca maitracittā bhavanti |",
  "S04n319:98": "te maitracittā aviheṭhanapratipannā asmatsakāśamupasaṃkrāmanti-vayamapīdānīṃ maitryādhipatyenābhibhūtāḥ sveṣu sveṣu bhavaneṣu ratiṃ na vindāmaḥ |",
  "S04n319:99": "te vayaṃ sasvajanaparivārā etasya sakāśamupasaṃkramāmaḥ |",
  "S04n319:100": "tadasmākamupasaṃkrāntānāmasya śarīraniryātā prabhā avabhāsya sarvaśarīraṃ sukhena spharati |",
  "S04n319:101": "sa eṣo'smākaṃ prīṇitakāyacittānāṃ tathā dharmaṃ deśayati,",
  "S04n319:102": "yadanekeṣāṃ yakṣarākṣasakumbhāṇḍakaṭapūtanānāṃ bodhāya cittānyutpadyante ||",
  "S04n319:103": "daśa ca gandharvendrasahasrāṇyuparyantarikṣe sthitvā evamāhuḥ-asmākamapi kulaputra svabhavaneṣu vasatāmasya pañcatapastapyata ebhyo'",
  "S04n319:104": "gnikūṭebhya ābhā niścaritvā asmadbhavanānyavabhāsayati |",
  "S04n319:105": "te vayaṃ tayā prabhayā spṛṣṭā acintyasukhasamarpitā etasyāntikamupasaṃkramāmaḥ |",
  "S04n319:106": "upasaṃkrāntānāmeṣo'",
  "S04n319:107": "smākaṃ tathā dharmaṃ deśayati,",
  "S04n319:108": "yadavivartyā bhavāmo'",
  "S04n319:109": "nuttarāyāḥ samyaksaṃbodheḥ ||",
  "S04n319:110": "daśa ca asurendrasahasrāṇi mahāsamudrādabhyudgamya ākāśe dakṣiṇaṃ jānumaṇḍalamavanāmyakṛtāñjalipuṭāni namasyamānāni evamāhuḥ-asya kulaputra,",
  "S04n319:111": "pañcatapastapyato'",
  "S04n319:112": "smākaṃ sarve'",
  "S04n319:113": "suralokāḥ sasāgarāṇi saśailāni ca mahāpṛthivīmaṇḍalāni prakampante |",
  "S04n319:114": "tato vayaṃ save nihatamānamadadarpā vratatapobhibhūtā etasya sakāśamupasaṃkramāmaḥ |",
  "S04n319:115": "upasaṃkrāntānāmeṣo'",
  "S04n319:116": "smākaṃ sarvamāyāśāṭhyaprahāṇāya gambhīradharmakṣāntyavatārāya acaladharmatāpratiṣṭhānāya daśabalajñānapariniṣpattaye ca dharmaṃ deśayati ||",
  "S04n319:117": "daśa ca garuḍendrasahasrāṇi mahāvegadhārigaruḍendrapramukhāni udāraṃ māṇavakarūpamabhinirmāya evamāhuḥ-asya kulaputra,",
  "S04n319:118": "pañcatapastapyata ebhyo'",
  "S04n319:119": "gnirāśibhyaḥ prabhā niścaritvā asmadbhavanānyavabhāsya saṃkampayati |",
  "S04n319:120": "te vayaṃ bhītāstrastāḥ saṃvignamanasa etasyāntikamupasaṃkramāmaḥ |",
  "S04n319:121": "sa eṣa kulaputra,",
  "S04n319:122": "asmān dharmadeśanayā mahāmaitryāṃ saṃniyojayati |",
  "S04n319:123": "mahākaruṇāyāṃ samādāpayati |",
  "S04n319:124": "saṃsārasāgarāvagāhanatāyāṃ saṃniyojayati |",
  "S04n319:125": "kāmapaṅkanimagnasattvābhyuddharaṇāya saṃniyojayati |",
  "S04n319:126": "bodhyāśayamukhaviśuddhau prayojayati |",
  "S04n319:127": "prajñopāyatīkṣṇatāyāṃ saṃniyojayati |",
  "S04n319:128": "yathāparipakvasattvavinayāyodyojayati ||",
  "S04n319:129": "daśa ca kinnarendrasahasrāṇi uparyantarikṣe sthitvā evamāhuḥ-asya kulaputra pañcatapastapyato vāyusamīritābhyo'",
  "S04n319:130": "smadbhavanagatatālapaṅktibhyaḥ kiṅkiṇījālaratnasūtradāmavādyavṛkṣebhyo sarvavādyabhāṇḍaratnābharaṇagṛhaparibhogebhyo buddhaśabdo niścarati |",
  "S04n319:131": "dharmaśabdo'",
  "S04n319:132": "vivartyabodhisattvasaṃghaśabdo bodhisattvaprasthānapraṇidhānaśabdo niścarati |",
  "S04n319:133": "amuṣyāṃ lokadhātusaṃkhyāyāmamuko nāma bodhisattvo bodhāya praṇidadhāti |",
  "S04n319:134": "amuṣyāṃ lokadhātusaṃkhyāyāmamuko nāma bodhisattvo duṣkaraparityāgaṃ karoti |",
  "S04n319:135": "amuṣyāṃ lokadhātusaṃkhyāyāmevaṃnāmā bodhisattvo sarvajñatājñānamaṇḍalaṃ pariśodhayati |",
  "S04n319:136": "amuṣyāṃ lokadhātusaṃkhyāyāmevaṃnāmā bodhisattvo bodhimaṇḍamupasaṃkrāmati |",
  "S04n319:137": "amuṣyāṃ lokadhātusaṃkhyāyāmevaṃnāmā bodhisattvo savāhanaṃ māraṃ parājitya anuttarāṃ samyaksaṃbodhimabhisaṃbudhyate |",
  "S04n319:138": "amuṣyāṃ lokadhātusaṃkhyāyāmevaṃnāmā tathāgato dharmacakraṃ pravartayati |",
  "S04n319:139": "amuṣyāṃ lokadhātusaṃkhyāyāmamuko nāma tathāgato'",
  "S04n319:140": "navaśeṣabuddhakāryaṃ kṛtvā anupadhiśeṣanirvāṇadhātau parinirvātīti |",
  "S04n319:141": "aparyantaḥ kulaputra bhavejjambudvīpe sarvatṛṇakāṣṭhaśākhāpatrapalāśānāṃ paramāṇubhāgaśaḥ paricchinnānām,",
  "S04n319:142": "na tveva teṣāṃ tathāgatanāmnāṃ bodhisattvapraṇidhīnāṃ bodhisattvacaryāprasthānaviśeṣāṇām,",
  "S04n319:143": "ye'smadbhavanagatatālapaṅkibhyo yāvatsarvavādyabhāṇḍaratnābharaṇagṛhaparibhogebhyo vāyusamīritebhyo buddhadharmabodhiśabdā niścaranti anuravanti,",
  "S04n319:144": "śrotravijñaptimāgacchanti |",
  "S04n319:145": "te vayaṃ kulaputra,",
  "S04n319:146": "buddhasaṃghabodhisattvaprasthānapraṇidhicaryānāmanirghoṣeṇa mahāprītivegaharṣasaṃjātā etasya sakāśamupasaṃkramāmaḥ |",
  "S04n319:147": "sa eṣo'smākamupasaṃkrāntānāṃ tathā dharmaṃ deśayati,",
  "S04n319:148": "yadasmatpariṣadi aneke sattvā avivartyā bhavantyanuttarāyāḥ samyaksaṃbodheḥ ||",
  "S04n319:149": "aparimāṇāni ca kāmāvacaradevaputrasahasrāṇyudārodāravarṇānyākāśe sthitvā manomayyā pūjayā pūjayitvā evamāhuḥ-asya kulaputra pañcatapastapyata ebhyo'",
  "S04n319:150": "gnikūṭebhyastathārūpā prabhā niścaranti,",
  "S04n319:151": "yayā prabhayā avīciparyantān sarvanirayānavabhāsya sarvanairayikasattvaduḥkhāni pratiprasrabdhāni |",
  "S04n319:152": "tayaiva prabhayā ayamasmākaṃ cakṣuṣu ābhāsamāgacchati |",
  "S04n319:153": "te vayamasyopari cittāni prasādayitvā praṇīteṣu kāmāvacaradevanikāyeṣūpapannāḥ |",
  "S04n319:154": "ye vayamasya kṛtajñatayā darśanenāvitṛptāḥ sarvakāmaratimutsṛjya asya sakāśamupasaṃkramāmaḥ |",
  "S04n319:155": "tata eṣo'smākamupasaṃkrāntānāṃ tathā dharmaṃ deśayati,",
  "S04n319:156": "yadaparimāṇāḥ,",
  "S04n319:157": "sattvā bodhāya praṇidadhati ||",
  "S04n319:158": "atha khalu sudhanaḥ śreṣṭhidārakastuṣṭa udagra āttamanāḥ pramuditaḥ prītisaumanasyajātaḥ imamevaṃ rūpaṃ dharmanayaṃ śrutvā jayoṣmāyanate brāhmaṇe bhūtakalyāṇamitrāsaṃjñāmutpādya jayoṣmāyatanasya brāhmaṇasya pādayoḥ praṇipatya evamāha-atyayamatyayato deśayāmyārya yo'",
  "S04n319:159": "haṃ kalyāṇamitrājñāṃ prativāhayāmi |",
  "S04n319:160": "atha khalu jayoṣmāyatano brāhmaṇaḥ sudhanaṃ śreṣṭhidārakaṃ gāthayādhyabhāṣata&mdash;",
  "S04n319:161": "pradakṣiṇaṃ ya bodhisattva ānuśāsti kurvatī na kāṅkṣaye gurubhya ekadhā sthapitva mānasam |",
  "S04n319:162": "tato'sya sarva artha bhonti te'",
  "S04n319:163": "pi ca pradakṣiṇāḥ pradakṣiṇaṃ ca buddhajñānu bodhimūli budhyate || 1 ||",
  "S04n319:165": "atha khalu sudhanaḥ śreṣṭhidārakastaṃ kṣuradhārācitaṃ parvataprapātamārgamabhiruhya tatra mahāgniskandhe prāpatat |",
  "S04n319:166": "tena prapatatā supratiṣṭhito nāma bodhisattvasamādhiḥ pratilabdhaḥ |",
  "S04n319:167": "tena cāgnisparśanena praśamasukhābhijño nāma bodhisattvasamādhiḥ pratilabdhaḥ |",
  "S04n319:168": "sa evamāha-āścaryamārya yāvatsukhasaṃsparśo'",
  "S04n319:169": "yaṃ agniskandhaḥ,",
  "S04n319:170": "eṣa ca kṣuradhārācitaḥ parvataprapātamārgaḥ |",
  "S04n319:171": "sa āha-ahaṃ kulaputra,",
  "S04n319:172": "aparyādattamaṇḍalasya bodhisattvavimokṣasya lābhī |",
  "S04n319:173": "etamahaṃ kulaputra aparyādattamaṇḍalaṃ bodhisattvavimokṣaṃ jānāmi |",
  "S04n319:174": "kiṃ mayā śakyaṃ tejoraśmikalpānāṃ bodhisattvānāṃ sarvajagatkleśadṛṣṭiparyādattapraṇidhānānāmapratyudāvartyaketūnāmaparyādattahṛdayānāmadīnacittānāmasaṃkucitamānasānāṃ vajragarbhanārāyaṇakalpānāṃ mahārambhottaraṇāviṣaṇṇānāmaśithilaprayogānāṃ vātamaṇḍalīkalpānāṃ sarvajagadarthaprayuktānāmavivartyavīryāṇāmapratyudāvartyasaṃnāhānāṃ caryāṃ jñātuṃ guṇān vā vaktum?",
  "S04n319:175": "gaccha kulaputra,",
  "S04n319:176": "idamihaiva dakṣiṇāpathe siṃhavijṛmbhitaṃ nāma nagaram |",
  "S04n319:177": "tatra maitrāyaṇī nāma kanyā,",
  "S04n319:178": "rājñaḥ siṃhaketorduhitā,",
  "S04n319:179": "pañcakanyāśataparivārā |",
  "S04n319:180": "tāmupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n319:181": "kathaṃ pratipattavyam ||",
  "S04n319:182": "atha khalu sudhanaḥ śreṣṭhidārako jayoṣmāyatanasya brāhmaṇasya pādau śirasābhivandya jayoṣmāyatanaṃ brāhmaṇamanekaśatasahasrakṛtvaḥ pradakṣiṇīkṛtya jayoṣmāyatanasya brāhmaṇasyāntikātprakāntaḥ ||10 ||"
}