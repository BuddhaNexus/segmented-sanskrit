{
    "311:0": "4 meghaśrīḥ|",
    "311:1": "atha khalu sudhanaḥ śreṣṭhidārako'nupūrveṇa yena rāmāvarānto janapadastenopajagāma|",
    "311:2": "upetya rāmāvarānte janapade vicaran pūvakuśalamūlasaṃbhavo dārakarmādhiṣṭhānamanobhirucitān bhogān paribhuñjāno yena sugrīvaḥ parvatastenopasaṃkramya sugrīvaṃ parvatamadhiruhya meghaśriyaṃ bhikṣumanugaveṣamāṇaḥ pūrvāṃ diśaṃ niryayau|",
    "311:3": "evaṃ dakṣiṇāṃ paścimāmuttarāmuttarapūrvāṃ pūrvadakṣiṇāṃ dakṣiṇapaścimāṃ paścimottarāmapi diśaṃ niryayau|",
    "311:4": "meghaśriyaṃ bhikṣumanugaveṣamāṇaḥ ūrdhvato'pyavalokayati sma,",
    "311:5": "adhastādapi|",
    "311:6": "sa saptāhasyātyayānmeghaśriyaṃ bhikṣumapaśyadanyatamasmin parvataśikharotsaṅge caṃkramyamāṇam|",
    "311:7": "sa yena meghaśrīrbhikṣustenopasaṃkramya meghaśriyo bhikṣoḥ pādau śirasābhivandya meghaśriyaṃ bhikṣuṃ pradakṣiṇīkṛtya purataḥ prāñjaliḥ sthitvā etadavocat-yatkhalu āryo jānīyāt-mayā anuttarāyāṃ samyaksaṃbodhau cittamutpāditam|",
    "311:8": "na ca jāne kathaṃ bodhisattvena bodhisattvacaryāyāṃ śikṣitavyam,",
    "311:9": "kathaṃ pratipattavyam,",
    "311:10": "kathaṃ bodhisattvacaryā prārabdhavyā,",
    "311:11": "kathaṃ bodhisattvacaryāyāṃ caritavyam,",
    "311:12": "kathaṃ bodhisattvacaryā paripurayitavyā,",
    "311:13": "kathaṃ pariśodhayitavyā,",
    "311:14": "kathamavatartavyā,",
    "311:15": "kathamabhinirhartavyā,",
    "311:16": "kathamanusartavyā,",
    "311:17": "kathamadhyālambitavyā,",
    "311:18": "kathaṃ vistārayitavyā,",
    "311:19": "kathaṃ bodhisattvasya paripūrṇaṃ bhavati samantabhadracaryāmaṇḍalam|",
    "311:20": "śrutaṃ ca me āryo bodhisattvānāmavavādānuśāsanīṃ dadātīti|",
    "311:21": "tadvadatu me āryaḥ kathaṃ bodhisattvā niryānti anuttarāyāṃ samyaksaṃbodhau|",
    "311:22": "evamukte meghaśrīrbhikṣuḥ sudhanaṃ śriṣṭhidārakametadavocat-sādhu sādhu kulaputra,",
    "311:23": "yastvamanuttarāyāṃ samyaksaṃbodhau cittamutpādya bodhisattvacaryāṃ paripṛcchasi|",
    "311:24": "duṣkaraṃ hi etat kulaputra paramaduṣkaraṃ yaduta bodhisattvacaryāparimārgaṇaṃ bodhisattvogocaraparimārgaṇaṃ bodhisattvaniryāṇaviśuddhiparimārgaṇaṃ bodhisattvamārgaviśuddhiparimārgaṇaṃ bodhisattvacaryāvaipulyaviśuddhiparimārgaṇaṃ bodhisattvābhijñānirhāraviśuddhiparimārgaṇaṃ bodhisattvavimokṣasaṃdarśanaṃ bodhisattvalokakṛpāpracārasaṃdarśanaṃ bodhisattvayathāśayajagadanuvartanaṃ bodhisattvasaṃsāranirvāṇamukhasaṃdarśanaṃ bodhisattvānāṃ saṃskṛtāsaṃskṛtadoṣabhayānupalepavicāraparimārgaṇam|",
    "311:25": "ahaṃ kulaputra adhimuktibalādhipateyatayā cakṣurmatiśraddhānayanaviśuddhayā aparāṅmukhajñānālokāvabhāsena samantābhimukhāvalokanayā samantaviṣayāpratihatena darśanena sarvāvaraṇavigatena vipaśyinā kauśalyena samantacakṣurviṣayapariśuddhayā śarīraviśuddhyā sarvadiksrotaḥprasarābhimukhapraṇatena kayapraṇāmakauśalyena sarvabuddhadharmameghasaṃdhāranena ca dhāraṇībalena sarvadikkṣetrābhimukhāṃstathāgatān paśyāmi|",
    "311:26": "yaduta pūrvasyāṃ diśi ekaṃ tathāgataṃ paśyāmi|",
    "311:27": "dvāvapi, daśāpi,",
    "311:28": "buddhaśatamapi,",
    "311:29": "buddhasahasramapi,",
    "311:30": "buddhaśatasahasramapi,",
    "311:31": "buddhakoṭīmapi,",
    "311:32": "buddhakoṭīśatamapi,",
    "311:33": "buddhakoṭīsahasramapi,",
    "311:34": "buddhakoṭiśatasahasramapi,",
    "311:35": "buddhakoṭīniyutaśatasahasramapi,",
    "311:36": "yāvadaparimāṇānaprameyānasaṃkhyeyānacintyānatulyānasamantānasīmāprāptānamāpyānanabhilāpyānapi tathagatān paśyāmi|",
    "311:37": "jambudvīpaparamāṇurajaḥsamānapi tathāgatān paśyāmi|",
    "311:38": "cāturdvīpakalokadhātuparamāṇurajaḥsamānapi,",
    "311:39": "sāhasradvisāhasratrisāhasramahāsāhasrabuddhakṣetraparamāṇurajaḥsamānapi tathāgatān paśyāmi|",
    "311:40": "daśabuddhakṣetraparamāṇurajaḥsamānapi tathāgatān paśyāmi|",
    "311:41": "śatabuddhakṣetraparamāṇurajaḥsamānapi,",
    "311:42": "buddhakṣetrasahasraparamāṇurajaḥsamānapi,",
    "311:43": "buddhakṣetraśatasahasraparamāṇurajaḥsamānapi,",
    "311:44": "buddhakṣetrakoṭīparamāṇurajaḥsamānapi,",
    "311:45": "buddhakṣetrakoṭīśataparamāṇurajaḥsamānapi,",
    "311:46": "buddhākṣetrakoṭīsahasraparamāṇurajaḥsamānapi,",
    "311:47": "buddhakṣetrakoṭīśatasahasraparamāṇurajaḥsamānapi,",
    "311:48": "buddhakṣetrakoṭīniyutaśatasahasraparamāṇurajaḥsamānapi,",
    "311:49": "yāvadanabhilāpyabuddhakṣetraparamāṇurajaḥsamānapi tathāgatān paśyāmi|",
    "311:50": "yatha pūrvasyāṃ diśi,",
    "311:51": "evaṃ dakṣiṇāyāṃ paścimāyāmuttarāyāmuttarapūrvāyāṃ pūrvadakṣiṇāyāṃ dakṣiṇapaścimāyāṃ paścimottarāyāmadha ūrdhvaṃ diśi ekamapi tathāgataṃ paśyāmi|",
    "311:52": "yāvadanabhilāpyānabhilāpyabuddhakṣetraparamāṇurajaḥsamānapi tathāgatān paśyāmi|",
    "311:53": "ekaikasyāṃ diśi anuvilokayan nānāvarṇāṃstathāgatān paśyāmi nānāsaṃsthānān nānāvikurvitān nānāvṛṣabhitāvikrīḍitān vicitraparṣanmaṇḍalavyūhān anekavarṇānanekavarṇaraśmijālāvabhāsamuktān vividhabuddhakṣetraviśuddhibhavanavyūhān nānavidhāyuḥpramāṇaviśuddhān yathāśayajagadvijñāpanān vividhābhisaṃbodhiviśuddhimukhavikurvitān buddharṣabhasiṃhanādavinarditāṃstathāgatān paśyāmi|",
    "311:54": "asyā ahaṃ kulaputra samantamukhasarvārambaṇavijñaptisamavasaraṇālokāyā buddhānusmṛterlābhī|",
    "311:55": "kiṃ mayā śakyaṃ bodhisattvānāmanantajñānamaṇḍalaviśuddhānāṃ caryā jñātum,",
    "311:56": "guṇān vā vaktum,",
    "311:57": "ye te samantāvabhāsamaṇḍalabuddhānusmṛtimukhapratilabdhāḥ sarvatathāgatamaṇḍalasarvabuddhakṣetrabhavanaviśuddhivyūhābhimukhapaśyanatayā|",
    "311:58": "ye te sarvajagatsamāropitabuddhānusmṛtimukhapratilabdhā yathāśayajagadvijñaptitathāgatadarśanaviśuddhyā|",
    "311:59": "ye te daśabalasamāropitabuddhānusmṛtimukhapratilabdhā daśatathāgatabalāpramāṇānusaraṇatayā|",
    "311:60": "ye te dharmasamāropitabuddhānusmṛtimukhapratilabdhā dharmaśravaṇākārasarvatathāgatakāyameghāvalokanatayā|",
    "311:61": "ye te digvirocanagarbhabuddhānusmṛtimukhapratilabdhāḥ sarvadiksamudreṣvasaṃbhinnabuddhasamudrāvataraṇatayā|",
    "311:62": "ye te dasadikpraveśabuddhānusmṛtimukhapratilabdhāḥ sūkṣmāvalambanasarvatathāgatavikurvitavṛṣabhitāvataraṇatayā|",
    "311:63": "ye te kalpasamāropitabuddhānusmṛtimukhapratilabdhā avarahitasarvakalpatathāgatadarśanavijñaptyā|",
    "311:64": "ye te kālasamāropitabuddhānusmṛtimukhapratilabdhāḥ sarvakālatathāgatakāladarśanasaṃvāsāvijahanatayā|",
    "311:65": "ye te kṣetrasamāropitabuddhānusmṛtimukhapratilabdhāḥ sarvabuddhakṣetrābhyudgatānabhibhūtabuddhakāyadarśanavijñaptyā|",
    "311:66": "ye te tryadhvasamāropitabuddhānusmṛtimukhapratilabdhāstryadhvatathāgatamaṇḍalasvacittāśayasamavasaraṇatayā|",
    "311:67": "ye te ārambaṇasamāropitabuddhānusmṛtimukhapratilabdhāḥ sarvārambaṇatathāgataparaṃparāsamudāgamadarśanavijñaptyā|",
    "311:68": "ye te śāntasamāropitabuddhānusmṛtimukhapratilabdhā ekakṣaṇasarvalokadhātuṣu sarvatathāgataparinirvāṇavijñaptyā|",
    "311:69": "ye te vigamasamāropitabuddhānusmṛtimukhapratilabdhā ekadivase sarvāvāseṣu sarvatathāgataprakramaṇavijñaptyā|",
    "311:70": "ye te vipulasamāropitabuddhānusmṛtimukhapratilabdhā ekaikatathāgatadharmadhātuparyaṅkaparisphuṭabuddhaśarīravijñaptyā|",
    "311:71": "ye te sūkṣmasamāropitabuddhānusmṛtimukhapratilabdhā ekavālapathena anabhilāpyabuddhotpādārāgaṇāvataraṇatayā|",
    "311:72": "ye te vyūhasamāropitabuddhānusmṛtimukhapratilabdhā ekakṣaṇe sarvalokadhātuṣu abhisaṃbodhivikurvitasaṃdarśanavijñaptyā|",
    "311:73": "ye te kārya samāropitabuddhānusmṛtimukhapratilabdhāḥ sarvabuddhotpādadharmacakravikurvitajñānāvabhāsapratilābhatayā|",
    "311:74": "ye te samāropitabuddhānusmṛtimukhapratilabdhāḥ svacittāśayadarśanasarvatathāgatapratibhāsaprāptyā|",
    "311:75": "ye te karmasamāropitabuddhānusmṛtimukhapratilabdhāḥ sarvajagadyathopacitakarmapratibimbasaṃdarśanatayā|",
    "311:76": "ye te vikurvitasamāropitabuddhānusmṛtimukhapratilabdhā aśeṣasarvadharmadhātunalinīpadmaparisphuṭavipulabuddhavikurvitadarśanasamantadigabhimukhavijñaptyā|",
    "311:77": "ye te gaganasamāropitabuddhānusmṛtimukhapratilabdhāstathāgatabimbamegharacitadharmadhātugaganālokanatayā|",
    "311:78": "gaccha kulaputra,",
    "311:79": "ayamihaiva dakṣiṇāpathe sāgaramukho nāma dikpratyuddeśaḥ|",
    "311:80": "tatra sāgaramegho nāma bhikṣuḥ prativasati|",
    "311:81": "tamupasaṃkramya paripṛccha,",
    "311:82": "kathaṃ bodhisattvena bodhisattvacaryāyāṃ śikṣitavyam,",
    "311:83": "kathaṃ pratipattavyam|",
    "311:84": "sa te kulaputra kalyāṇamitraṃ paridīpayiṣyati|",
    "311:85": "kuśalamūlasaṃbhārahetuṃ samavatārayiṣyati |",
    "311:86": "vipulāṃ saṃbhārabhūmiṃ saṃjanayiṣyati|",
    "311:87": "vipulaṃ kuśalamūlavegabalaṃ saṃvarṇayiṣyati|",
    "311:88": "vipulaṃ bodhicittasaṃbhārahetuṃ janayiṣyati|",
    "311:89": "vipulaṃ mahāyānāvabhāsahetumupastambhayiṣyati|",
    "311:90": "vipulaṃ pāramitāsaṃbhārabalaṃ prabhāvayiṣyati|",
    "311:91": "vipulaṃ caryāsāgarāvatāranayaṃ pariśodhayiṣyati|",
    "311:92": "vipulaṃ praṇidhānamaṇḍalaṃ viśodhayiṣyati|",
    "311:93": "vipulaṃ samantamukhaniryāṇavyūhaṃ saṃvardhayiṣyati|",
    "311:94": "vipulaṃ mahākaruṇābalaṃ pravardhayiṣyati||",
    "311:95": "atha khalu sudhanaḥ śreṣṭhidārako meghaśriyo bhikṣoḥ pādau śirasābhivandya meghaśriyaṃ bhikṣumanekaśatasahasrakṛtvaḥ pradakṣiṇīkṛty avalokya ca meghaśriyo bhikṣorantikāt prakrāntaḥ||2||"
}