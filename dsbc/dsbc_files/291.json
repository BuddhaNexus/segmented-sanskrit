{
    "291:0": "6 abhimukhī nāma ṣaṣṭhī bhūmiḥ |",
    "291:1": "vajragarmo bodhisattva āha - yo'yaṃ bhavanto jinaputrā bodhisattvaḥ pañcamyāṃ bodhisattvabhūmau suparipūrṇamārgaḥ ṣaṣṭhīṃ bodhisattvabhūmimavatarati |",
    "291:2": "sa daśabhirdharmasamatābhiravatarati |",
    "291:3": "katamābhirdaśabhiḥ?",
    "291:4": "yaduta sarvadharmānimittasamatayā ca sarvadharmālakṣaṇasamatayā ca sarvadharmānutpādasamatayā ca sarvadharmājātatayā ca sarvadharmaviviktasamatayā ca sarvadharmādiviśuddhisamatayā ca sarvadharmaniṣprapañcasamatayā ca sarvadharmānāvyūhānirvyūhasamatayā ca sarvadharmamāyāsvapnapratibhāsapratiśrutkodakacandrapratibimbanirmāṇasamatayā ca sarvadharmabhāvābhāvādvayasamatayā ca |",
    "291:5": "ābhirdaśabhirdharmasamatābhiravatarati ||",
    "291:6": "sa evaṃsvabhāvān sarvadharmān pratyavakṣemāṇo'nusṛjan anulomayan avilomayan śraddadhan abhiyan pratiyan avikalpayan anusaran vyavalokayan pratipadyamānaḥ ṣaṣṭhīmabhimukhīṃ bodhisattvabhūmimanuprāpnoti tīkṣṇayā ānulomikyā kṣāntyā |",
    "291:7": "na ca tāvadanutpattikadharmakṣāntimukhamanuprāpnoti ||",
    "291:8": "sa evaṃsvabhāvān sarvadharmānanugacchan bhūyasyā mātrayā mahākaruṇāpūrvaṃgamatvena mahākaruṇādhipateyatayā mahākaruṇāparipūrṇārthaṃ lokasya saṃbhavaṃ ca vibhavaṃ ca vyavalokayate |",
    "291:9": "tasya lokasya saṃbhavaṃ ca vibhavaṃ ca vyavalokayata evaṃ bhavati - yāvatyo lokasamudācāropapattayaḥ sarvāḥ,",
    "291:10": "tā ātmābhiniveśato bhavanti |",
    "291:11": "ātmābhiniveśavigamato na bhavanti lokasamudācāropapattaya iti |",
    "291:12": "tasyaivaṃ bhavati - tena khalu punarime bālabuddhya ātmābhiniviṣṭā ajñānatimirāvṛtā bhāvābhāvābhilāṣiṇo'yoniśomanasikāraprasṛtā vipathaprayātā mithyānucāriṇaḥ puṇyāpuṇyāneñjyānabhisaṃskārānupacinvanti |",
    "291:13": "teṣāṃ taiḥ saṃskārairavaropitaṃ cittabījaṃ sāsravaṃ sopādānamāyatyāṃ jātijarāmaraṇapunarbhavābhinirvṛttisaṃbhavopagataṃ bhavati |",
    "291:14": "karmakṣetrālayamavidyāndhakāraṃ tṛṣṇāsnehamasmimānapariṣyandanataḥ |",
    "291:15": "dṛṣṭikṛtajālapravṛddhyā ca nāmarūpāṅkuraḥ prādurbhavati |",
    "291:16": "prādurbhūto vivardhate |",
    "291:17": "vivṛddhe nāmarūpe pañcānāmindriyāṇāṃ pravṛttirbhavati |",
    "291:18": "pravṛttānāmindriyāṇāmanyonya(saṃ)",
    "291:19": "nipātataḥ sparśaḥ |",
    "291:20": "sparśasya saṃnipātato vedanā prādurbhavati |",
    "291:21": "vedanāyāstata uttare'bhinandanā bhavati |",
    "291:22": "tṛṣṇābhinandanata upādānaṃ vivardhate |",
    "291:23": "upādāne vivṛddhe bhavaḥ saṃbhavati |",
    "291:24": "bhave saṃbhūte skandhapañcakamunmajjati |",
    "291:25": "unmagnaṃ skandhapañcakaṃ gatipañcake'nupūrvaṃ mlāyati |",
    "291:26": "mlānaṃ vigacchati |",
    "291:27": "mlānavigamājjvaraparidāhaḥ |",
    "291:28": "jvaraparidāhanidānāḥ sarvaśokaparidevaduḥkhadaurmanasyopāyāsāḥ samudāgacchanti |",
    "291:29": "teṣāṃ na kaścitsamudānetā |",
    "291:30": "svabhāvānābhogābhyāṃ ca vigacchanti |",
    "291:31": "na caiṣāṃ kaścidvigamayitā |",
    "291:32": "evaṃ bodhisattvo'nulomākāraṃ pratītyasamutpādaṃ pratyavekṣate ||",
    "291:33": "tasyaivaṃ bhavati - satyeṣvanabhijñānaṃ paramārthato'vidyā |",
    "291:34": "avidyāprakṛtasya karmaṇo vipākaḥ saṃskārāḥ |",
    "291:35": "saṃskārasaṃniśritaṃ prathamaṃ cittaṃ vijñānam |",
    "291:36": "vijñānasahajāścatvāra upādānaskandhā nāmarūpam |",
    "291:37": "nāmarūpavivṛddhiḥ ṣaḍāyatanam |",
    "291:38": "indriyaviṣayavijñāgatrayasamavadhānaṃ sāsravaṃ sparśaḥ |",
    "291:39": "sparśasahajā vedanā |",
    "291:40": "vedanādhyavasānaṃ tṛṣṇā |",
    "291:41": "tṛṣṇāvivṛddhirupādānam |",
    "291:42": "upādānaprasṛtaṃ sāsravaṃ karma bhavaḥ |",
    "291:43": "karmaniṣyando jātiḥ skandhonmajjanam |",
    "291:44": "skandhaparipāko jarā |",
    "291:45": "jīrṇasya skandhabhedo maraṇam |",
    "291:46": "mriyamāṇasya vigacchataḥ saṃmūḍhasya sābhiṣvaṅgasya hṛdayasaṃtāpaḥ śokaḥ |",
    "291:47": "śokasamutthitā vākpralāpāḥ paridevaḥ |",
    "291:48": "pañcendriyanipāto duḥkham |",
    "291:49": "manodṛṣṭinipāto daurmanasyam |",
    "291:50": "duḥkhadaurmanasyabahulatvasaṃbhūtā upāyāsāḥ |",
    "291:51": "evamayaṃ kevalo duḥkhaskandho duḥkhavṛkṣo'bhinirvartate kārakavedakavirahita iti ||",
    "291:52": "tasyaivaṃ bhavati - kārakābhiniveśataḥ kriyāḥ prajñāyante |",
    "291:53": "yatra kārako nāsti,",
    "291:54": "kriyāpi tatra paramārthato nopalabhyate |",
    "291:55": "tasyaivaṃ bhavati - cittamātramidaṃ yadidaṃ traidhātukam |",
    "291:56": "yānyapīmāni dvādaśa bhavāṅgāni tathāgatena prabhedaśo vyākhyātāni,",
    "291:57": "api sarvāṇyeva tāni cittasamāśritāni |",
    "291:58": "tatkasya hetoḥ?",
    "291:59": "yasmin vastuni hi rāgasaṃyuktaṃ cittamutpadyate tadvijñānam |",
    "291:60": "vastusaṃskāre'smimoho'vidyā |",
    "291:61": "avidyācittasahajaṃ nāmarūpam |",
    "291:62": "nāmarūpavivṛddhiḥ ṣaḍāyatanam |",
    "291:63": "ṣaḍāyatanabhāgīyaḥ sparśaḥ |",
    "291:64": "sparśasahajā vedanā |",
    "291:65": "vedayato'vitṛptistṛṣṇā |",
    "291:66": "tṛṣṇārtasya saṃgraho'parityāga upādānam |",
    "291:67": "eṣāṃ bhavāṅgānāṃ saṃbhavo bhavaḥ |",
    "291:68": "bhavonmajjanaṃ jātiḥ |",
    "291:69": "jātiparipāko jarā |",
    "291:70": "jarāpagamo maraṇamiti ||",
    "291:71": "tatra avidyā dvividhakāryapratyupasthānā bhavati |",
    "291:72": "ālambanataḥ sattvān saṃmohayati,",
    "291:73": "hetuṃ ca dadāti saṃskārābhinirvṛttaye |",
    "291:74": "saṃskārā api dvividhakāryapratyupasthānā bhavanti |",
    "291:75": "anāgatavipākābhinirvṛtti ca kurvanti,",
    "291:76": "hetuṃ ca dadati vijñānābhinirvṛttaye |",
    "291:77": "vijñānamapi dvividhakāryapratyupasthānaṃ bhavati |",
    "291:78": "bhavapratisaṃdhiṃ ca karoti,",
    "291:79": "hetuṃ ca dadāti nāmarūpābhinirvṛttaye |",
    "291:80": "nāmarūpamapi dvividhakāryapratyupasthānaṃ bhavati |",
    "291:81": "anyonyopastambhanaṃ ca karoti,",
    "291:82": "hetuṃ ca dadāti ṣaḍāyatanābhinirvṛttaye |",
    "291:83": "ṣaḍāyatanamapi dvividhakāryapratyupasthānaṃ bhavati |",
    "291:84": "svaviṣayavibhaktitāṃ cādarśayati,",
    "291:85": "hetuṃ ca dadāti sparśābhinirvṛttaye |",
    "291:86": "sparśo'pi dvividhakāryapratyupasthāno bhavati |",
    "291:87": "ālambanasparśanaṃ ca karoti,",
    "291:88": "hetuṃ ca dadāti vedanābhinirvṛttaye |",
    "291:89": "vedanāpi dvividhakāryapratyupasthānā bhavati |",
    "291:90": "iṣṭāniṣṭobhayavimuktānubhavanaṃ ca karoti,",
    "291:91": "hetuṃ ca dadāti tṛṣṇābhinirvṛttaye |",
    "291:92": "tṛṣṇāpi dvividhakāryapratyupasthānā bhavati |",
    "291:93": "saṃrajanīyavastusaṃrāgaṃ ca karoti,",
    "291:94": "hetuṃ ca dadātyupādānābhinirvṛttaye |",
    "291:95": "upādānamapi dvividhakāryapratyupasthānaṃ bhavati |",
    "291:96": "saṃkleśabandhanaṃ ca karoti,",
    "291:97": "hetuṃ ca dadāti bhavābhinirvṛttaye |",
    "291:98": "bhavo'pi dvividhakāryapratyupasthāno bhavati |",
    "291:99": "anyabhavagatipratyadhiṣṭhānaṃ ca karoti,",
    "291:100": "hetuṃ ca dadāti jātyabhinirvṛttaye |",
    "291:101": "jātirapi dvividhakāryapratyupasthānā bhavati |",
    "291:102": "skandhonmajjanaṃ ca karoti,",
    "291:103": "hetuṃ ca dadāti jarābhiniṃvṛttaye |",
    "291:104": "jarāpi dvividhakāryapratyupasthānā bhavati |",
    "291:105": "indriyapariṇāmaṃ ca karoti,",
    "291:106": "hetuṃ ca dadāti maraṇasamavadhānābhinirvṛttaye |",
    "291:107": "maraṇamapi dvividhakāryapratyupasthānaṃ bhavati - saṃskāravidhvaṃsanaṃ ca karoti,",
    "291:108": "aparijñānānucchedaṃ ceti ||",
    "291:109": "tatra avidyāpratyayāḥ saṃskārā ityavidyāpratyayatā saṃskārāṇāmanucchedo'nupastambhaśca |",
    "291:110": "saṃskārapratyayaṃ vijñānamiti saṃskārapratyayatā vijñānānāmanucchedo'nupastambhaśca |",
    "291:111": "peyālaṃ...jātipratyayatā jarāmaraṇasyānucchedo'nupastambhaśca |",
    "291:112": "avidyānirodhātsaṃskāranirodha ityavidyāpratyayatābhāvātsaṃskārāṇāṃ vyupaśamo'nupastambhaśca |",
    "291:113": "peyālaṃ...jātipratyayatābhāvājjarāmaraṇasya vyupaśamo'nupastambhaśca ||",
    "291:114": "tatra avidyā tṛṣṇopādānaṃ ca kleśavartmano'vyavacchedaḥ |",
    "291:115": "saṃskārā bhavaśca karmavartmano'vyavacchedaḥ |",
    "291:116": "pariśeṣaṃ duḥkhavartmano'vyavacchedaḥ |",
    "291:117": "pravibhāgataḥ pūrvāntāparāntanirodhavartmano vyavacchedaḥ |",
    "291:118": "evameva trivartma nirātmakamātmātmīyarahitaṃ saṃbhavati ca asaṃbhavayogena,",
    "291:119": "vibhavati ca avibhavayogena svabhāvato naḍakalāpasadṛśam ||",
    "291:120": "api tu khalu punaryaducyate - avidyāpratyayāḥ saṃskārā ityeṣā paurvāntikyapekṣā |",
    "291:121": "vijñānaṃ yāvadvedanetyeṣā pratyutpannāpekṣā|",
    "291:122": "tṛṣṇa yāvadbhava ityeṣā aparāntikyapekṣā |",
    "291:123": "ata urdhvamasya pravṛttiriti |",
    "291:124": "avidyānirodhātsaṃskāranirodha ityapekṣāvyavaccheda eṣaḥ ||",
    "291:125": "api tu khalu punastriduḥkhatā dvādaśa bhavāṅgānyupādāya|",
    "291:126": "tatra avidyā saṃskārā yāvatṣaḍāyatanamityeṣā saṃskāraduḥkhatā|",
    "291:127": "sparśo vedanā caiṣā duḥkhaduḥkhatā|",
    "291:128": "pariśeṣāṇi bhavāṅgānyeṣā pariṇāmaduḥkhatā|",
    "291:129": "avidyānirodhātsaṃskāranirodha iti triduḥkhatāvyavaccheda eṣaḥ ||",
    "291:130": "avidyāpratyayāḥ saṃskārā iti hetupratyayaprabhavatvaṃ saṃskārāṇām |",
    "291:131": "evaṃ pariśeṣāṇām |",
    "291:132": "avidyānirodhātsaṃskāranirodha ityabhāvaḥ saṃskārāṇām |",
    "291:133": "evaṃ pariśeṣāṇām ||",
    "291:134": "avidyāpratyāḥ saṃskārā ityutpādavinibandha eṣaḥ|",
    "291:135": "evaṃ pariśeṣāṇām|",
    "291:136": "avidyānirodhātsaṃskāranirodha iti vyayavinibandha eṣaḥ|",
    "291:137": "evaṃ pariśeṣāṇām ||",
    "291:138": "avidyāpratyayāḥ saṃskārā iti bhāvānulomaparīkṣā|",
    "291:139": "evaṃ pariśeṣāṇām |",
    "291:140": "avidyānirodhātsaṃskāranirodha iti kṣayavyayāvinivandha eṣaḥ |",
    "291:141": "evaṃ pariśeṣāṇām ||",
    "291:142": "sa evaṃ dvādaśākāraṃ pratītyasamutpādaṃ pratyavekṣate'nulomapratilomaṃ yaduta bhavāṅgānusaṃdhitaśca ekacittasamavasaraṇataśca svakarmāsaṃbhedataśca avinirbhāgataśca trivartmānuvartanataśca pūrvāntapratyutpannāparāntāvekṣaṇataśca triduḥkhatāsamudayataśca hetupratyayaprabhavataśca utpādavyayavinibandhanataśca abhāvākṣayatāpratyavekṣaṇataśca ||",
    "291:143": "tasyaivaṃ dvādaśākāraṃ pratītyasamutpādaṃ pratyavekṣamāṇasya nirātmato niḥsattvato nirjīvato niṣpudgalataḥ kārakavedakarahitato'svāmikato hetupratyayādhīnataḥ svabhāvaśūnyato viviktato'svabhāvataśca prakṛtyā pratyavekṣamāṇasya śūnyatāvimokṣamukhamājātaṃ bhavati ||",
    "291:144": "tasyaivaṃ bhavāṅgānāṃ svabhāvanirodhātyantavimokṣapratyupasthānato na kiṃciddharmanimittamutpadyate |",
    "291:145": "ato'sya ānimittavimokṣamukhamājātaṃ bhavati ||",
    "291:146": "tasyaivaṃ śūnyatānimittamavatīrṇasya na kaścidabhilāṣa utpadyate anyatra mahākaruṇāpūrvakātsattvaparipācanāt |",
    "291:147": "evamasya apraṇihitavimokṣamukhamājātaṃ bhavati ||",
    "291:148": "ya imāni trīṇi vimokṣamukhāni bhāvayan ātmaparasaṃjñāpagato kārakavedakasaṃjñāpagato bhāvābhāvasaṃjñāpagato bhūyasyā mātrayā mahākaruṇāpuraskṛtaḥ prayujyate'pariniṣpannānāṃ bodhyaṅgānāṃ pariniṣpattaye,",
    "291:149": "tasyaivaṃ bhavati - saṃyogātsaṃskṛtaṃ pravartate |",
    "291:150": "visaṃyogānna pravartate |",
    "291:151": "sāmagryā saṃskṛtaṃ pravartate |",
    "291:152": "visāmagryā na pravartate |",
    "291:153": "hanta vayamevaṃ bahudoṣaduṣṭaṃ saṃskṛtaṃ viditvā asya saṃyogasya asyāḥ sāmagryā vyavacchedaṃ kariṣyāmaḥ,",
    "291:154": "na cātyantopaśamaṃ sarvasaṃskārāṇāmavirāgayiṣyāmaḥ sattvaparipācanatāyai ||",
    "291:155": "evamasya bhavanto jinaputrāḥ saṃskāragataṃ bahudoṣaduṣṭaṃ svabhāvarahitamanutpannāniruddhaṃ prakṛtyā pratyavekṣamāṇasya mahākaruṇābhinirhārataśca sattvakāryānutsargataśca saṅgajñānābhimukho nāma prajñāpāramitāvihāro'bhimukhībhavatyavabhāsayogena |",
    "291:156": "sa evaṃ jñānasamanvāgataḥ prajñāpāramitāvihārāvabhāsito bodhyaṅgāhārakāṃśca pratyayānupasaṃharati |",
    "291:157": "na ca saṃskṛtasaṃvāsena saṃvasati |",
    "291:158": "svabhāvopaśamaṃ ca saṃskārāṇāṃ pratyavekṣate |",
    "291:159": "na ca tatrāvatiṣṭhate bodhyaṅgāparityaktatvāt ||",
    "291:160": "tasya asyāmabhimukhyāṃ bodhisattvabhūmau sthitasya bodhisattvasya avatāraśūnyatā ca nāma samādhirājāyate |",
    "291:161": "svabhāvaśūnyatā...paramārthaśūnyatā...paramaśūnyatā...mahāśūnyatā...saṃprayogaśūnyatā...abhinirhāraśūnyatā yathāvadavikalpaśūnyatā sāpekṣaśūnyatā vinirbhāgāvinirbhāgaśūnyatā nāma samādhirājāyate |",
    "291:162": "tasyaivaṃpramukhāni daśa śūnyatāsamādhimukhaśatasahasrāṇyāmukhībhavanti |",
    "291:163": "evamānimittasamādhimukhaśataśahasrāṇi apraṇihitasamādhimukhaśatasahasrāṇyāmukhībhavanti |",
    "291:164": "tasya bhūyasyā mātrayā asyāmabhimukhyāṃ bodhisattvabhūmau sthitasya bodhisattvasyabhedyāśayatā ca paripūryate |",
    "291:165": "niyatāśayatā...kalyāṇāśayatā...gambhīrāśayatā...apratyudāvartyāśayatā...apratiprastrabdhāśayatā...-vimalāśayatā...anantāśayatā...jñānābhilāṣāśayatā...upāyaprajñāsaṃprayogāśayatā ca paripūryate ||",
    "291:166": "tasyaite daśa bodhisattvāśayāḥ svanugatā bhavanti tathāgatabodhau |",
    "291:167": "apratyudāvartanīyavīryaśca bhavati sarvaparapravādibhiḥ |",
    "291:168": "samavasṛtaśca bhavati jñānabhūmau |",
    "291:169": "vinivṛttaśca bhavati śrāvakapratyekabuddhabhūmibhyaḥ |",
    "291:170": "ekāntikaśca bhavati buddhajñānābhimukhatāyām |",
    "291:171": "asaṃhāryaśca bhavati sarvamārakleśasamudācāraiḥ |",
    "291:172": "supratiṣṭhitaśca bhavati bodhisattvajñānālokatāyām |",
    "291:173": "suparibhāvitaśca bhavati śūnyatānimittāpraṇihitadharmasamudācāraiḥ |",
    "291:174": "saṃprayuktaśca bhavatyupāyaprajñāvicāraiḥ|",
    "291:175": "vyavakīrṇaśca bhavati bodhipākṣikadharmābhinirhāraiḥ|",
    "291:176": "tasya asyāmabhimukhyāṃ bodhisattvabhūmau sthitasya prajñāpāramitāvihāro'tiriktatara ājāto bhavati,",
    "291:177": "tīkṣṇā cānulomikī tṛtīyā kṣāntireṣāṃ dharmāṇāṃ yathāvadanulomatayā na vilomatayā ||",
    "291:178": "tasya asyāmabhimukhyāṃ bodhisattvabhūmau sthitasya bodhisattvasya yathāvatsamāpattiprajñājñānālokatayā prayujyate,",
    "291:179": "pratipattitaścādhārayati |",
    "291:180": "sa bhūyasyā mātrayā tathāgatadharmakośaprāpto bhavati |",
    "291:181": "tasya asyāmabhimukhyāṃ bodhisattvabhūmau sthitasya anekān kalpāṃstāni kuśalamūlāni bhūyasyā mātrayā uttaptaprabhāsvaratarāṇi bhavanti |",
    "291:182": "anekāni kalpaśatāni....|",
    "291:183": "tāni kuśalamūlāni bhūyasyā mātrayottaptaprabhāsvaratarāṇi bhavanti |",
    "291:184": "tadyathāpi nāma bhavanto jinaputrāstadeva jātarūpaṃ vaiḍūryaparisṛṣṭaṃ bhūyasyā mātrayottaptaprabhāsvarataraṃ bhavati,",
    "291:185": "evameva bhavanto jinaputrā bodhisattvasya asyāmabhimukhyāṃ bodhisattvabhūmau sthitasya tāni kuśalamūlānyupāyaprajñājñānavicāritāni bhūyasyā mātrayottaptaprabhāsvaratarāṇi bhavanti,",
    "291:186": "bhūyo bhūyaśca praśamāsaṃhāryatāṃ gacchanti |",
    "291:187": "tadyathāpi nāma bhavanto jinaputrāścandrābhā sattvāśrayāṃśca prahlādayati asaṃhāryā ca bhavati catasṛbhirvātamaṇḍalībhiḥ,",
    "291:188": "evameva bhavanto jinaputra bodhisattvasya asyāmabhimukhyāṃ bodhisattvabhūmau sthitasya tāni kuśalamūlānyanekeṣāṃ sattvakoṭinayutaśatasahasrāṇāṃ kleśajvālāḥ praśamayanti,",
    "291:189": "prahlādayanti,",
    "291:190": "asaṃhāryāṇi ca bhavanti caturbhirmārāvacaraiḥ |",
    "291:191": "tasya daśabhyaḥ pāramitābhyaḥ prajñāpāramitā atiriktatamā bhavati,",
    "291:192": "na ca pariśeṣā na samudāgacchati yathābalaṃ yathābhajamānam |",
    "291:193": "iyaṃ bhavanto jinaputrā bodhisattvasya abhimukhī nāma ṣaṣṭhī bodhisattvabhūmiḥ samāsanirdeśataḥ,",
    "291:194": "yasyāṃ pratiṣṭhito bodhisattvo bhūyastvena sunirmito bhavati devarājaṃ kṛtī prabhuḥ sattvānāmabhimānapratiprasrabdhaye kuśalaḥ sattvānyābhimānikadharmebhyo vinivartayitum |",
    "291:195": "asaṃhāryaśca bhavati sarvaśrāvakaparipṛcchāyāṃ kuśalaḥ sattvān pratītyasamutpāde'vatārayitum |",
    "291:196": "yacca kiṃcit.... ||",
    "291:197": "abhimukhī nāma ṣaṣṭī bhūmiḥ ||"
}