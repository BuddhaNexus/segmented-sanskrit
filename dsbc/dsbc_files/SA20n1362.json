{
  "SA20n1362:0": "tṛtīyo'dhikāraḥ",
  "SA20n1362:1": "gotraprabhedasaṃgrahaślokaḥ",
  "SA20n1362:2": "sattvāgratvaṃ svabhāvaśca liṅgaṃ gotraprabhedatā |",
  "SA20n1362:3": "ādīnavo'nuśaṃsaśca dvidhaupamyaṃ caturvidhā ||1 ||",
  "SA20n1362:4": "anena gotrasyāstitvamagratvaṃ svabhāvo liṅgaṃ bheda ādīnapravo'nuśaṃso dvidhaupamyaṃ cetyeṣa prabhedaḥ saṃgṛhītaḥ |",
  "SA20n1362:5": "ete ca prabhedāḥ pratyekaṃ caturvidhāḥ |",
  "SA20n1362:6": "anena gotrāstitvavibhāge ślokaḥ |",
  "SA20n1362:7": "dhātūnāmadhimukteśca pratipatteśca bhedataḥ |",
  "SA20n1362:8": "phalabhedopalabdheśca gotrāstitvaṃ nirūpyate ||2 ||",
  "SA20n1362:9": "nānādhātukatvātsattvānāmaparimāṇo dhātuprabhedo yathoktamakṣarāśisūtre |",
  "SA20n1362:10": "tasmādevaṃjātīyako 'pi dhātubhedaḥ pratyetavyaḥ iti |",
  "SA20n1362:11": "asti yānatraye gotrabhedaḥ |",
  "SA20n1362:12": "adhimuktibhedo 'pi sattvānāmupalabhyate |",
  "SA20n1362:13": "prathamata eva kasyacit kvacideva yāne'dhimuktirbhavati |",
  "SA20n1362:14": "so'ntareṇa gotrabhedaṃ na syāt |",
  "SA20n1362:15": "utpāditāyāmapi ca pratyayavaśenādhimuktau pratipattibheda upalabhyate kaścinnirboḍhā bhavati kaścinneti so 'ntareṇa gotraprabhedaṃ na syāt |",
  "SA20n1362:16": "phalabhedaścopalabhyate hīnamadhyaviśiṣṭā bodhayaḥ |",
  "SA20n1362:17": "so 'ntareṇa gotrabhedaṃ na syāt bījānurūpatvāt phalasya |",
  "SA20n1362:18": "agratvavibhāge ślokaḥ |",
  "SA20n1362:19": "udagratve'tha sarvatve mahārthatve'kṣayāya ca |",
  "SA20n1362:20": "śubhasya tannimittatvāt gotragratvaṃ vidhīyate ||3 ||",
  "SA20n1362:21": "atra gotrasya caturvidhena nimittatvenāgratvaṃ darśayati |",
  "SA20n1362:22": "taddhi gotraṃ kuśalamūlānāmudagratve nimittaṃ,",
  "SA20n1362:23": "sarvatve,",
  "SA20n1362:24": "mahārthatve,",
  "SA20n1362:25": "akṣayatve ca |",
  "SA20n1362:26": "na hi śrāvakāṇāṃ tathodagrāṇi kuśalamūlāni,",
  "SA20n1362:27": "na ca sarvāṇi santi,",
  "SA20n1362:28": "balavaiśāradyādyabhāvāt |",
  "SA20n1362:29": "na ca mahārthānyaparārthatvāt |",
  "SA20n1362:30": "na cākṣayāṇyanupadhiśeṣanirvāṇāvasānatvāt |",
  "SA20n1362:31": "lakṣaṇavibhāge ślokaḥ |",
  "SA20n1362:32": "prakṛtyā paripuṣṭaṃ ca āśrayaścāśritaṃ ca tat |",
  "SA20n1362:33": "sadasaccaiva vijñeyaṃ guṇottāraṇatārthataḥ ||4 ||",
  "SA20n1362:34": "etena caturvidhaṃ gotraṃ darśayati |",
  "SA20n1362:35": "prakṛtisthaṃ samudānītamāśrayasvabhāvamāśritasvabhāvaṃ ca tadeva yathākramam |",
  "SA20n1362:36": "tatpunarhetubhāvena sat phalabhāvenāsat guṇottāraṇārthena gotraṃ veditavyaṃ guṇā uttarantyasmādudbhavantīti kṛtvā |",
  "SA20n1362:37": "liṅgavibhāge ślokaḥ |",
  "SA20n1362:38": "kāruṇyamadhimuktiśca kṣāntiścādiprayogataḥ |",
  "SA20n1362:39": "samācāraḥ śubhasyāpi gotraliṅgaṃ nirūpyate ||5 ||",
  "SA20n1362:40": "caturvidhaṃ liṅgaṃ bodhisattvagotre |",
  "SA20n1362:41": "ādiprayogata eva kāruṇyaṃ sattveṣu |",
  "SA20n1362:42": "adhimuktirmahāyānadharme |",
  "SA20n1362:43": "kṣāntirduṣkaracaryāyāṃ sahiṣṇutārthena |",
  "SA20n1362:44": "samācāraśca pāramitāmayasya kuśalasyeti |",
  "SA20n1362:45": "prabhedavibhāge ślokaḥ |",
  "SA20n1362:46": "niyatāniyataṃ gotramahāryaṃ hāryameva ca |",
  "SA20n1362:47": "pratyayairgotrabhedo 'yaṃ samāsena caturvidhaḥ ||6 ||",
  "SA20n1362:48": "samāsena caturvidhaṃ gotraṃ niyatāniyataṃ tadeva yathākramaṃ pratyayairahāryaṃ hāryaṃ ceti |",
  "SA20n1362:49": "ādīnavavibhāge ślokaḥ |",
  "SA20n1362:50": "kleśābhyāsaḥ kumitratvaṃ vighātaḥ paratantratā |",
  "SA20n1362:51": "gotrasyādīnavo jñeyaḥ samāsena caturvidhaḥ ||7 ||",
  "SA20n1362:52": "bodhisattvagotre samāsena caturvidha ādīnavo yena gotrastho'guṇeṣu pravartate |",
  "SA20n1362:53": "kleśabāhulyam,",
  "SA20n1362:54": "akalyāṇamitratā,",
  "SA20n1362:55": "upakaraṇavighātaḥ,",
  "SA20n1362:56": "pāratantryaṃ ca |",
  "SA20n1362:57": "anuśaṃsavibhāge ślokaḥ |",
  "SA20n1362:58": "cirādapāyagamanamāśumokṣaśca tatra ca |",
  "SA20n1362:59": "tanuduḥkhopasaṃvittiḥ sodvegā sattvapācanā ||8 ||",
  "SA20n1362:60": "caturvidho bodhisattvasya gotre'nuśaṃsaḥ |",
  "SA20n1362:61": "cireṇāpāyān gacchati |",
  "SA20n1362:62": "kṣipraṃ ca tebhyo mucyate |",
  "SA20n1362:63": "mṛdukaṃ ca duḥkhaṃ teṣūpapannaḥ pratisaṃvedayate |",
  "SA20n1362:64": "saṃvignacetāstadupapannāṃśca sattvānkaruṇāyamānaḥ paripācayati |",
  "SA20n1362:65": "mahāsuvarṇagotraupamye ślokaḥ |",
  "SA20n1362:66": "suvarṇagotravat jñeyamameyaśubhatāśrayaḥ |",
  "SA20n1362:67": "jñānanirmalatāyogaprabhāvāṇāṃ ca niśrayaḥ ||9 ||",
  "SA20n1362:68": "mahāsuvarṇagotraṃ hi caturvidhasya suvarṇasyāśrayo bhavati |",
  "SA20n1362:69": "prabhūtasya,",
  "SA20n1362:70": "prabhāsvarasya,",
  "SA20n1362:71": "nirmalasya,",
  "SA20n1362:72": "karmaṇyasya ca |",
  "SA20n1362:73": "tatsādharmyeṇa bodhisattvagotramaprameyakuśalamūlāśrayaḥ |",
  "SA20n1362:74": "jñānāśrayaḥ |",
  "SA20n1362:75": "kleśanairmalyāprāptyāśrayaḥ |",
  "SA20n1362:76": "abhijñādiprabhāvāśrayaśca |",
  "SA20n1362:77": "tasmānmahāsuvarṇagotropamaṃ veditavyam |",
  "SA20n1362:78": "mahāratnagotraupamye ślokaḥ |",
  "SA20n1362:79": "suratnagotravajjñeyaṃ mahābodhinimittataḥ |",
  "SA20n1362:80": "mahājñānasamādhyāryamahāsattvārthaniśrayāt ||10 ||",
  "SA20n1362:81": "mahāratnagotraṃ hi caturvidharatnāśrayo bhavati |",
  "SA20n1362:82": "jātyasya varṇasaṃpannasya saṃsthānasaṃpannasya pramāṇasaṃpannasya ca |",
  "SA20n1362:83": "tadupamaṃ bodhisattvagotraṃ veditavyam,",
  "SA20n1362:84": "mahābodhinimittatvāt,",
  "SA20n1362:85": "mahājñānanimittatvāt,",
  "SA20n1362:86": "āryasamādhinimittatvāt,",
  "SA20n1362:87": "cittasya hi saṃsthitiḥ samādhiḥ,",
  "SA20n1362:88": "mahāsattvaparipākanimittatvācca bahusattvaparipācanāt |",
  "SA20n1362:89": "agotrasthavibhāge ślokaḥ |",
  "SA20n1362:90": "aikāntiko duścarite 'sti kaścit",
  "SA20n1362:91": "kaścit samudghātitaśukladharmā |",
  "SA20n1362:92": "amokṣabhāgīyaśubho'sti kaścin",
  "SA20n1362:93": "nihīnaśuklo'styapi hetuhīnaḥ ||11 ||",
  "SA20n1362:94": "aparinirvāṇadharmaka etasminnagotrastho'bhipretaḥ |",
  "SA20n1362:95": "sa ca samāsato dvividhaḥ |",
  "SA20n1362:96": "tatkālāparinirvāṇadharmā atyantaṃ ca |",
  "SA20n1362:97": "tatkālāparinirvāṇadharmā caturvidhaḥ |",
  "SA20n1362:98": "duścaritaikāntikaḥ,",
  "SA20n1362:99": "samucchinnakuśalamūlaḥ,",
  "SA20n1362:100": "amokṣabhāgīyakuśalamūlaḥ,",
  "SA20n1362:101": "hīnakuśalamūlaścāparipūrṇasaṃbhāraḥ |",
  "SA20n1362:102": "atyantāparinirvāṇadharmā tu hetuhino yasya parinirvāṇagotrameva nāsti |",
  "SA20n1362:103": "prakṛtiparipuṣṭagotramāhātmye ślokaḥ |",
  "SA20n1362:104": "gāmbhīryaudāryavāde parahitakaraṇāyodite dīrghadharme",
  "SA20n1362:105": "ajñātvaivādhimuktirbhavati suvipulā saṃprapattikṣamā ca |",
  "SA20n1362:106": "saṃpattiścāvasāne dvayagataparamā yadbhavatyeva teṣāṃ",
  "SA20n1362:107": "tajjñeyaṃ bodhisattvaprakṛtiguṇavatastatprapuṣṭācca gotrāt ||12 ||",
  "SA20n1362:108": "yadgābhī[mbhī]ryodāryavādini parahitakriyārthamukte vistīrṇe mahāyānadharme gāmbhīryaudāryārthamajñātvaivādhimuktirvipulā bhavati,",
  "SA20n1362:109": "pratipattau cotsāhaḥ[cākhedaḥ] saṃpattiścāvasāne mahābodhirdvayagatāyāḥ saṃpatteḥ paramā,",
  "SA20n1362:110": "tatprakṛtyā guṇavataḥ paripuṣṭasya ca bodhisattvagotrasya māhātmyaṃ veditavyam |",
  "SA20n1362:111": "dvayagatā iti dvaye laukikāḥ śrāvakāśca |",
  "SA20n1362:112": "parameti viśiṣṭā |",
  "SA20n1362:113": "phalato gotraviśeṣaṇe ślokaḥ |",
  "SA20n1362:114": "suvipulaguṇabodhivṛkṣavṛddhyai ghanasukhaduḥkhaśamopalabdhaye ca |",
  "SA20n1362:115": "svaparahitasukhakriyā phalatvād bhavati samudagra[samūlamudagra]gotrametat ||13 ||",
  "SA20n1362:116": "svaparahitaphalasya bodhivṛkṣasya praśastamūlatvamanena bodhisattvagotraṃ saṃdarśitam |",
  "SA20n1362:117": " || mahāyānasūtrālaṃkāre gotrādhikārastṛtīyaḥ ||"
}