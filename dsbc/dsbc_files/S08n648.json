{
  "S08n648:0": "atha caturdaśaḥ paṭalavisaraḥ |",
  "S08n648:1": "atha khalu bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
  "S08n648:2": "asti mañjuśrīḥ ! tvadīyavidyārahasyasādhanopayikasarvamantrāṇāṃ samanujñaḥ tathāgatadharmakośavisṛtadharmameghānupraviṣṭagaganasvabhāvasarvamantrāṇāṃ laukikalokottarāṇāṃ prabhuḥ jyeṣṭhatamaḥ,",
  "S08n648:3": "yathā kumāraḥ sarvasattvānām |",
  "S08n648:4": "tathāgato atra ākhyāyate jyeṣṭhatamaḥ śreṣṭho devamanuṣyāṇāṃ puruṣaṛṣabhaḥ buddho bhagavāṃ |",
  "S08n648:5": "evaṃ hi kumāra ! sarvamantrāṇāmayaṃ vidyārājā agramākhyāyate śreṣṭhatamaḥ pūrvanirdiṣṭaṃ tathāgataiḥ anabhilāpyairgaṅgānadīsikatapuṇyairbuddhiarbhagavadbhiḥ ratnaketostathāgatasya paramahṛdayaṃ paramaguhyaṃ sarvamaṅgalasammatasarvabuddhasaṃstutapraśastaṃ sarvabuddhasattvasamāśvāsakaṃ sarvapāpapraṇāśakaṃ sarvakāmadaṃ sarvāśāparipūrakam |",
  "S08n648:6": "katamaṃ ca tat ||",
  "S08n648:7": "atrāntare bhagavataḥ śākyamuneḥ ūrṇākośāt sarvabuddhasañcodanī nāma raśmiḥ niścarati sma |",
  "S08n648:8": "yeyaṃ daśadikṣūrdhvamadhaḥ sarvāvantaṃ buddhakṣetrāṇyavabhāsya sarvasattvāṃ manāṃsi cāhlādya upari bhagavataḥ śākyamuniḥ uṣṇīṣā antardhīyate sma ||",
  "S08n648:9": "uṣṇīṣācca bhagavataḥ samantajvālārcitamūrtiḥ anavalokanīyo sarvasattvaiḥ durdharṣaḥ mahāprabhāvasamudgataḥ prabhāmaṇḍalālaṅkṛtadehaḥ vividhākārarūpī mahācakravartirūpī vidyārājā ekākṣaro nāma niścarati sma |",
  "S08n648:10": "niścarittvā sarvaṃ gaganatalamavabhāsya sarvavidyārājaparivṛtaḥ anekavidyākoṭīnayutaśatasahasrapuraskṛtaḥ pūjyamāno sarvalokottaraiḥ vidyācakravarttirājānaiḥ abhiṣṭūyamāno sarvamantraiḥ prabhāvyamāno sarvabuddhabodhisattvaiḥ daśabhūmipratilabdhaiḥ mahātmabhiḥ sarvagaganatalamāpūrya divyaratnopaśobhitamahāmaṇiratnālaṅkṛtadehaḥ cārurūpī prabhāsvarataraḥ vividharūpanirmāṇakoṭīnayutaśatasahasramutsṛjamānaḥ ekākṣaraṃ śabdamudīrayamānaḥ mahāraśmijālaṃ pramuñcamānaḥ antarikṣe sthito'bhūt bhagavataḥ śākyamunirupariṣṭāt sammukhamavalokayamānaḥ sarvāvantaṃ śuddhāvāsabhavanaṃ mahāparṣanmaṇḍalañcāvabhāsyamānaḥ ||",
  "S08n648:11": "atha bhagavān śākyamuniḥ ekākṣaraṃ vidyācakravarttinaṃ sarvatathāgatahṛdayaṃ ratnaketurnāma tathāgatasya paramahṛdayaparamaguhyatamaṃ sarvatathāgatairbhagavataḥ ratnaketoḥ sanniviṣṭaṃ sālendrarāja amitābha duḥprasaha sunetra suketu puṣpendra supināntalokamuniḥ kanakādyaistathāgatairbhāṣitaṃ cānubhyamoditaṃ ca sarvaiścātītaiḥ samyak sambuddhaiḥ lapitaṃ cānumanyaṃ ca |",
  "S08n648:12": "katamaṃ ca tat ||",
  "S08n648:13": "tadyathā – bhrūṃ |",
  "S08n648:14": "eṣa sa mañjuśrīḥ paramahṛdayaḥ sarvatathāgatānāṃ asarvaguṇāṃ vidyācakravartinaḥ ekākṣaraṃ nāma mahāpavitram |",
  "S08n648:15": "anena sādhyamānaḥ sarvamantrā siddhyante |",
  "S08n648:16": "tvadīyaṃ ye kumārakalparājavare sarvamantrānukūlaṃ paramarahasya agraḥ samanujñaḥ sarvakarmāvaraṇaviśodhakaḥ avaśyaṃ tāvat sādha + + + + + + + + + + + + + karmāṇi sarvamantreṣu asmiṃ kumāra ! tvadīyakalparāje sarvalaukikalokottarāṇi ca mantratantrāṇi sādhayitavyāni ||",
  "S08n648:17": "anena kṛtarakṣaḥ,",
  "S08n648:18": "adhṛṣyo bhavati sarvabhūtānāmiti |",
  "S08n648:19": "sarvavighnaiśca laukikalokottarairnābhibhūyata iti ||",
  "S08n648:20": "samantaratnabhāpite ca bhagavatā śākyamuninā sarvo'pi trisāhasramahāsāhasro lokadhātuḥ ṣaḍvikāraṃ prakampitā abhūvaṃ |",
  "S08n648:21": "sarvāṇi ca buddhakṣetrāṇi avabhāsitāni sarvaśca buddhā sannipatitā bhaveyuḥ ||",
  "S08n648:22": "tasmiṃ parṣanmaṇḍale śuddhāvāsabhavanopaniṣaṇṇa sarve ca bodhisattvā daśabhūmipratilabdhā avaivartikā hyanuttarāyāṃ samyak sambodhau sarvaśrāvakapratyekabuddhāśca sarvasattvā maharddhikā vidyārājaraśmisañcoditā āgaccheyurvaśībhūtāḥ |",
  "S08n648:23": "anye ca sattvā vahavaḥ anantāparyantalokadhātuvyavasthitā narakatiryakapretaduḥkhagatisanniśritāḥ tena mahatā raśmyavabhāsena spṛṣṭā avabhāsitā duḥkhapratiprabuddhavedanāsannasthaḥ sukhahlāditamanasaḥ niyataṃ tridhāyānasanniśritā bhaveyuriti ||",
  "S08n648:24": "atha bhagavān śākyamuniḥ taṃ mahāparṣanmaṇḍalamalokya mañjuśriyaṃ kumārabhūtamāmantrayate sma ||",
  "S08n648:25": "śṛṇu mañjuśrīḥ ! imaṃ vidyārājaṃ maharddhikamekavīraṃ sarvakarmikaṃ sarvavidyārājacakravarttinaṃ sarvasattvānāmāśāpāripūrakaṃ sarvakalpavistare tvadīyamantratantrakalpavistarasamanupraviṣṭaṃ sarvamantrāṇāṃ sādhakaḥ sādhāraṇabhūtaṃ maheśākhya mahotsāhasattvasādhakaviśeṣaprajñopāyakauśalasarvabodhimārgasaṃśodhakanirvāṇapratiṣṭhā-panākramaṇabodhimaṇḍaniṣadanākramaṇakuśalasambhārabhūtaṃ asyaivaṃ samāsataḥ kalpavistaraṃ paṭavidhānamaṇḍalaṃ saṃsādhanopayikaṃ pūrvamantracaryānucaritaṃ yatra pratiṣṭhitāḥ sattvāḥ sādhayiṣyanti mahācakravartinaṃ vidyārājaṃ mahadbhūtaṃ sarvamantrāṇāṃ parameśvaraṃ prabhaṅkaraṃ sarvāśāpāripūrakaṃ vināyakaṃ sarvajagaddhitaṃ buddhamiva sākṣāt pratyupasthitaṃ svayambhuvaṃ uttamottiṣṭhamadhyamakanyasasarvakarmikam |",
  "S08n648:26": "kṣemaṅgamaṃ śivaṃ śāntaṃ sarvapāpapranāśanam |",
  "S08n648:27": "devānāmapi taṃ devaṃ munīnāṃ munipuṅgavam ||",
  "S08n648:28": "buddhamādityataṃ baddhaṃ viśuddhaṃ lokaviśrutam |",
  "S08n648:29": "sarvakarmasvabhāvajñaṃ bhūtakoṭiranāvilam ||",
  "S08n648:30": "vakṣye kalpavaraṃ tasya śṛṇudhvaṃ bhūtikāṃkṣiṇām |",
  "S08n648:31": "ādau tāvat paṭo divye vikeśe śleṣavarjite ||",
  "S08n648:32": "nave śukle viśeṣeṇa sadaśe caivamālikhet |",
  "S08n648:33": "dvihastamātrapramāṇena hastamātraṃ ca tiryak ||",
  "S08n648:34": "tathāvidhe śubhe caiva nirmale cārudarśane |",
  "S08n648:35": "site daumye tathā śukle suvrate picivarjite ||",
  "S08n648:36": "śaṅkārāpakare śuklaṃ paṭe caiva dukūlake |",
  "S08n648:37": "ātasye vālkalai caiva śuddhe tantuvivarjite ||",
  "S08n648:38": "krimānilaasambhūte jantūnāṃ cānupāpane |",
  "S08n648:39": "akauśeye tathā cānye yatkiñcit sādhuvarṇite ||",
  "S08n648:40": "tādṛśe ca paṭe śreṣṭhe kuryādālekhyamālayam |",
  "S08n648:41": "śāstubimbamālikhya prabhāmaṇḍalamālinam ||",
  "S08n648:42": "hemavarṇaṃ tadālikhya jvālāmālinaṃ vidum |",
  "S08n648:43": "ekākinaṃ guhyalīnaṃ parvatasthaṃ mahāyasam ||",
  "S08n648:44": "ratnamālāvanaddhaṃ vai kuryātpaṭṭavitānakam |",
  "S08n648:45": "upariṣṭādubhau devau dhāryamāṇau nu mālikhet ||",
  "S08n648:46": "parvatasyopariṣṭā vai kuryād ratnamālakām |",
  "S08n648:47": "samantataśca vitānasya muktāhārārddhabhūṣitam ||",
  "S08n648:48": "upariṣṭācchailarājasya sarvamālikhya yatnataḥ |",
  "S08n648:49": "adhaścaiva tathā śaile mahodadhisamaplutam ||",
  "S08n648:50": "paṭānte caiva puṣpāṇi samantāccaivamālikhet |",
  "S08n648:51": "nāgakesarapunnāgavakulaṃ caiva yūthikām ||",
  "S08n648:52": "mālatīkusumaṃ caiva priyaṅgukurabakaṃ sadā |",
  "S08n648:53": "indīvaraṃ ca saugandhī puṇḍarīkamataḥparam ||",
  "S08n648:54": "vividhāni puṣpajātīni tathānyāṃ gandhamāśritām |",
  "S08n648:55": "eteṣāmeva puṣpāṇi + + + + + + + + + + ||",
  "S08n648:56": "+ + caiva pūjārthaṃ dadyuḥ śāsturmanoramam |",
  "S08n648:57": "pūrvanirdiṣṭavidhinā paṭe jyeṣṭhe tathā paṭe ||",
  "S08n648:58": "sūtraṃ tantuvāyaṃ ca tathā citrakaraṃ matam |",
  "S08n648:59": "prātihārakapakṣe ca ālikhecchuddhatame'hani ||",
  "S08n648:60": "tathāpravṛtte ca kāle ca jāpe caiva vidhīyate |",
  "S08n648:61": "sarvaṃ sarvamevāsya pūrvamuktaṃ samācaret ||",
  "S08n648:62": "raṅgojjvalaṃ vicitrāḍhyaṃ śāstuviśva samālikhet |",
  "S08n648:63": "anekākārasampannaṃ karṇikārasamaprabham ||",
  "S08n648:64": "campakābhāsamābhāsaṃ ālikheddhemavarṇitam |",
  "S08n648:65": "ebhirākārasampannaṃ muniṃmālikhya ratnajam ||",
  "S08n648:66": "ratnaketuṃ mahābhāgaṃ śreṣṭhaṃ vai munipuṅgavam |",
  "S08n648:67": "sarvadharmavaśiprāptaṃ buddharatnaṃ tamālikhet ||",
  "S08n648:68": "ratnaparvatamāsīnaṃ guhāratnopaśobhitam |",
  "S08n648:69": "paryaṅkopariviṣṭaṃ tu dattadharmānudeśanam ||",
  "S08n648:70": "īṣismitamukhaṃ vīraṃ dhyānālambanacetasaḥ |",
  "S08n648:71": "guhābahiḥ samālikhya adhaścaiva samantataḥ ||",
  "S08n648:72": "paṭāntakoṇe sanniviṣṭaṃ sādhakaṃ jānukarpūram |",
  "S08n648:73": "dhūpavyagrakaraṃ caiva īṣitkāyāvanāmitam ||",
  "S08n648:74": "uttarāsaṅginaṃ kuryād yathāveṣānuliṅginam |",
  "S08n648:75": "dakṣiṇe bhagavatasyādhaḥ mahodadhitalādapi ||",
  "S08n648:76": "ālikhennityayuktātmā mantriṇaṃ śreyasārthinam |",
  "S08n648:77": "etat paṭavidhānaṃ tu kathitaṃ lokapūjitaiḥ ||",
  "S08n648:78": "maṇḍalaṃ tasya devasya sāmprataṃ tu pravakṣyate |",
  "S08n648:79": "yuktamantrastadā mantrī tasmin kāle sumantravit ||",
  "S08n648:80": "kṛtasevaḥ sadāmantre abhyastā jāpasampade |",
  "S08n648:81": "abhiṣiktastadā mantre kalpe'smin mañjubhāṇite ||",
  "S08n648:82": "maṇḍalācārasampanne nityaṃ cābhiṣecite |",
  "S08n648:83": "abhiṣiktaḥ sarvamantrāṇāṃ maṇḍale'smiṃ viśāradaḥ ||",
  "S08n648:84": "yuktimantaḥ sadā tantre ātmarakṣe hite mataḥ |",
  "S08n648:85": "sahāyāṃścaiva rakṣaghnaiḥ suparīkṣya mahādyutiḥ ||",
  "S08n648:86": "ācāryaḥ susaṃrabdhaḥ ārabdhāvratasevinaḥ |",
  "S08n648:87": "mahāprajño'tha susnigdhaḥ śrīmān kāruṇikaḥ sadā ||",
  "S08n648:88": "sahāyānāṃ ca sarveṣāṃ tathā lakṣaṇamādiśet |",
  "S08n648:89": "ekadvau trayo vāpi tathācāṣṭamathāparām ||",
  "S08n648:90": "kuryācchiṣyāṃ susampannāṃ prabhūtāṃścāpi varjayet |",
  "S08n648:91": "pūrvadṛṣṭavidhānaṃ tu maṇḍale'smiṃ sadā caret ||",
  "S08n648:92": "prathamā ye tu nirdiṣṭā maṇḍalā daśavaloditā |",
  "S08n648:93": "mañjughoṣasya nānyaṃ tu āligve nānyakarmaṇā ||",
  "S08n648:94": "pramāṇaṃ tu pravakṣyāmi maṇḍalasya mahādyuteḥ |",
  "S08n648:95": "caturhastaṃ dvihastaṃ vā tathācāṣṭamataḥparām ||",
  "S08n648:96": "śucau deśe nadīkūle parvatāgre viśeṣataḥ |",
  "S08n648:97": "pañcaraṅgikacūrṇena pūrvadṛṣṭena karmaṇā ||",
  "S08n648:98": "caturaśraṃ caturdvāraṃ catustoraṇabhūpitam |",
  "S08n648:99": "catuḥkoṇaṃ samaṃ divyaṃ divyācārasamaprabham ||",
  "S08n648:100": "raṅgojjvalaṃ vicitraṃ ca cāruvarṇaṃ suśobhanam |",
  "S08n648:101": "sasugandhaṃ sarūpaṃ ca susahāyaḥ samārabhet ||",
  "S08n648:102": "maunī vratasamācāraḥ aṣṭaṅgopasevinaḥ |",
  "S08n648:103": "akliṣṭaciatto mātrajñaḥ dhārmiko'tha japī sadā ||",
  "S08n648:104": "apāpakarmasamārabdhaḥ śāntikapauṣṭika |",
  "S08n648:105": "madhyasthā te tato viśya ālikhet śāstu varṇibhiḥ ||",
  "S08n648:106": "prathamaṃ sarvaṃ taṃ lekhyaṃ nānāratnavibhūṣitam |",
  "S08n648:107": "guhāsīnaṃ mahātejaṃ ratnaketuṃ tathāgatam ||",
  "S08n648:108": "paryaṅkopaviṣṭaṃ tu dharmacakrānuvartakam |",
  "S08n648:109": "paṭe yathaiva tat sarvaṃ ālikhecchāstupūjitam ||",
  "S08n648:110": "tripaṅktibhistathā rekhaiḥ mudraiścāpyalaṅkṛtam |",
  "S08n648:111": "kuryāt sañchāditāṃ sarvāṃ paṅktiścaiva samantataḥ ||",
  "S08n648:112": "avyastāṃ samastāṃ ca anākulitatadbhatām |",
  "S08n648:113": "teṣāṃ tu madhye kurvīta cakravartī mahāprabhum ||",
  "S08n648:114": "uditādityasaṅkāśaṃ kumārākāramarciṣam |",
  "S08n648:115": "ālikhed yatnamāsthāya mahācakrānuvartinam ||",
  "S08n648:116": "mahārājasamākāraṃ mukuṭālaṅkārabhūṣitam |",
  "S08n648:117": "kirīṭinaṃ mahāsattvaṃ sarvālaṅkārabhūṣitam ||",
  "S08n648:118": "cārupaṭṭārddhasaṃvītaṃ citrapaṭṭanivāsinam |",
  "S08n648:119": "sragmiṇaṃ saumyavarṇābhaṃ mālyāmbaravibhūṣitam ||",
  "S08n648:120": "jighranto dakṣiṇenaiva kareṇa vakulamālakam |",
  "S08n648:121": "īṣismitamukhaṃ devaṃ mahāvīryaṃ prabhaviṣṇuvam ||",
  "S08n648:122": "surūpaṃ cārurūpaṃ vai bālavṛddhavivarjitam |",
  "S08n648:123": "vāmahastasadācakraṃ dīptamālina parāmṛṣyantam ||",
  "S08n648:124": "tadālekhyaṃ arddhaparyaṅka suniviṣṭamarddhena bhujasaṃniśritam |",
  "S08n648:125": "ālikhed divyavarṇābhaṃ surūpaṃ rūpamāśritam ||",
  "S08n648:126": "niṣaṇṇaṃ ratnakhaṇḍe'smin sarvatāno mahādyuteḥ |",
  "S08n648:127": "śreyasaḥ sarvamantrāṇāṃ pravṛtto varadaḥ sadā ||",
  "S08n648:128": "jvalantaṃ vahnirākāraṃ + + + maṇḍalaśobhinam |",
  "S08n648:129": "samantajvālāmālopajya jvalate vāyumīritaḥ ||",
  "S08n648:130": "evaṃ mantraprayogaistu jvālyante mānuṣaṃ bhuvi |",
  "S08n648:131": "tathāvidhaṃ mahāvīryaṃ sarvamantraprasādhakam ||",
  "S08n648:132": "paśyed yo hi sa dharmātmā mucyate sarvakilviṣāt |",
  "S08n648:133": "pañcānantaryakārīpi duḥśīlo mandamedhasaḥ |",
  "S08n648:134": "sarvapāpapraśāntā vai mucyate darśanād vibhoḥ |",
  "S08n648:135": "maṇḍalaṃ dṛṣṭamātraṃ tu devadevasya cakriṇe ||",
  "S08n648:136": "tatkṣaṇā mucyate pāpā ye'nye parikīrtitāḥ |",
  "S08n648:137": "tataḥ pūrvadvāraṃ saṃśodhya mantreṇaiva samaṃ vibhoḥ ||",
  "S08n648:138": "parikṣiptaṃ toraṇaiḥ sarvaṃ kadalyābhiścopaśobhitam |",
  "S08n648:139": "parisphuṭaṃ maṇḍalaṃ kṛtvā aśeṣaṃ cārurūpiṇam ||",
  "S08n648:140": "baliṃ dhūpaṃ pradīpaṃ ca gandhamālyaṃ sadāśubham |",
  "S08n648:141": "pūrveṇaiva vidhānena kuryāt sarvamādarāt ||",
  "S08n648:142": "madhyasthaṃ pūrṇakumbhaṃ tu cakriṇasyāgrato nyaset |",
  "S08n648:143": "tatkumbhaṃ vijayetvākhyā mantrajñastaṃ na cālayet ||",
  "S08n648:144": "tathāgnikuṇḍaṃ pūrvaṃ tu vidhidṛṣṭena karmaṇā |",
  "S08n648:145": "homakarmasamārambho vibhumantreṇa nānya vai ||",
  "S08n648:146": "homaṃ cāṣṭasahasraṃ tu khadirendhanavahninā |",
  "S08n648:147": "pālāśaṃ cāpi śrīkaṇṭhaṃ bilvodumvaracākṣakam ||",
  "S08n648:148": "apāmārgaṃ tathā juhuyāt sarvakarmeṣu yatnataḥ |",
  "S08n648:149": "tilaṃ vā ājyasaṃpṛktaṃ dagdhagandhasamaplutam ||",
  "S08n648:150": "juhuyāt sarvakarmeṣu sahasraṃ sāṣṭakaṃ sadā |",
  "S08n648:151": "trisandhyaṃ pūrvanirdiṣṭaṃ snānaṃ celāvadhāraṇam ||",
  "S08n648:152": "triśūlaṃ śubhanakṣatraṃ kathitaṃ ca manīṣibhiḥ |",
  "S08n648:153": "pūrvanirdiṣṭakarmāṇi jāpaṃ homaṃ tathāparam ||",
  "S08n648:154": "kuryānmantrayuktena cakravartikulena vā |",
  "S08n648:155": "ekākṣareṇeva sarvāṇi kuryāt sarvakarmasu ||",
  "S08n648:156": "mahāprabhāvārthayukto'sau ekavīra sadāparam |",
  "S08n648:157": "ācaret sarvamantrāṇāṃ kalpaṃ teṣu sadā japī ||",
  "S08n648:158": "siddhyante sarvakalpāni laukikā lokasammatā |",
  "S08n648:159": "lokottarāśca mahāvīryā vidyārājāśca mahātapāḥ ||",
  "S08n648:160": "siddhyante sarvamantrā vai asmin kalpe tu tānyataḥ |",
  "S08n648:161": "munibhiḥ kathitaṃ ye vai mantraṃ tathā daśabalātmajaiḥ ||",
  "S08n648:162": "śakrādyairlokapālaistu viṣṇurīśānabrahmaṇaiḥ |",
  "S08n648:163": "candrasūryaistathānyairvā yakṣendrairākṣasaistathā ||",
  "S08n648:164": "mahoragaiḥ kinnaraiścāpi tathā ṛṣivarairbhuvi |",
  "S08n648:165": "garuḍairmātarairlokaiḥ tathānyaiḥ sattvasaṃjñibhiḥ ||",
  "S08n648:166": "bhāṣitā ye tu mantrā vai siddhiṃ gacchanti te iha |",
  "S08n648:167": "ākṛṣṭāḥ sarvamantrāṇāṃ praṇetā sarvakarmaṇām ||",
  "S08n648:168": "vaśitā sarvamantrāṇāṃ praṇetā sarvakarmaṇām |",
  "S08n648:169": "vaśitā sarvabhūtānāṃ tantramantrasavistarām ||",
  "S08n648:170": "eṣa ekākṣaro mantraḥ karoti sarvamantriṇām |",
  "S08n648:171": "saphalaṃ japtamātrastu ākṛṣṭā sarvadevatām ||",
  "S08n648:172": "vaśitā sarvakalpānāṃścamī ekākṣaro mahām |",
  "S08n648:173": "karoti vividhākārāṃ vicitrāṃ sādhuvarṇitām ||",
  "S08n648:174": "laukikāṃ lokamantrā tu sādhayetsamyak prayojitaḥ |",
  "S08n648:175": "parisphuṭaṃ tu paṭaṃ kṛtvā aśeṣaṃ cārudarśanam ||",
  "S08n648:176": "śucau deśe nadīkūle parvatāgre ca taṃ nyaset |",
  "S08n648:177": "pūrvakarmaprayogeṇa kuryāt paścānmukhaṃ sadā ||",
  "S08n648:178": "sādhakaḥ prāṅmukho bhūtvā vidhidṛṣṭena karmaṇā |",
  "S08n648:179": "darbhaviṇḍopaviṣṭastu kuryājjapamanākulam ||",
  "S08n648:180": "noccaśabdo na mṛduḥ nāpi cittaparasya tu |",
  "S08n648:181": "dūṣayaṃ sarvabhūtānāṃ kṣiprasiddhirbhavediha ||",
  "S08n648:182": "maitracittaḥ sadā loke duḥkhitāṃ kṛpaṇāṃ sadā |",
  "S08n648:183": "anāthāṃ dīnamanasāṃ vyasanārttāṃ sudurbalām ||",
  "S08n648:184": "patitāṃ saṃsāraghore'smiṃ kṛpāviṣṭo'tha siddhyati |",
  "S08n648:185": "paṭasyāgrata yatnena mahāpūjāṃ nyaset sadā ||",
  "S08n648:186": "mānasī mānuṣīṃścāpi divyāṃ hṛdayamudbhavām |",
  "S08n648:187": "cintayet kuryādvāpi jinendraviśvapaṭasya tu ||",
  "S08n648:188": "tatraivāgnikuṇḍaṃ kuryā tattvavidhānataḥ |",
  "S08n648:189": "susamṛddhaṃ sādhako hyagni juhuyāttatra māhutiḥ ||",
  "S08n648:190": "śvetacandanakarpūraṃ kuṅkumaṃ miśrapūjitaḥ |",
  "S08n648:191": "śatāṣṭaṃ āhutiṃ juhvaṃ ṣaḍbhau dīptitumantravitu ||",
  "S08n648:192": "khadire plakṣyanyagrodhe pālāśe cāpi nityataḥ |",
  "S08n648:193": "eṣā samudbhave kāṣṭhe jvālayed vahnimūrjitaḥ ||",
  "S08n648:194": "eṣāmabhāve kāṣṭhānāmanyaṃ kāṣṭhaṃ samāharet |",
  "S08n648:195": "picumardaṃ kadvamamlaṃ ca tathaiva madanodbhavam ||",
  "S08n648:196": "sarvakaṇṭakinaḥ varjyāḥ pāpakarmeṣu kīrttitāḥ |",
  "S08n648:197": "ekākṣareṇaiva mantreṇa kuryācchāntikapauṣṭikam ||",
  "S08n648:198": "āśu siddhirbhavet tasya pāpaṃ karma samācaret |",
  "S08n648:199": "sarvamantradharā hyatra sakarmā kalpavistarā ||",
  "S08n648:200": "prayoktavyā nirvikalpena siddhiṃ gacchanti te sadā |",
  "S08n648:201": "ākṛṣyante tadā mantrā varadā caiva bhavanti ha ||",
  "S08n648:202": "palāśodumbarasamidhānāṃ plakṣanyagrodha eva vā |",
  "S08n648:203": "ghṛtāktānāṃ dadhnasaṃyuktāṃ madhvopetāṃ samāhitām ||",
  "S08n648:204": "juhuyāt sarvato mantrī rājyakāmo mahītale |",
  "S08n648:205": "devīṃ rājyamākāṃkṣaṃ juhuyāt kuṅkumacandanam ||",
  "S08n648:206": "vidyādharāṇāṃ devānāṃ adhipatyamakāṃkṣayam |",
  "S08n648:207": "juhuyāt padmalakṣāṇi ṣaṭtriṃśat sakesarām ||",
  "S08n648:208": "homānte vai tatra kurvīta arghyaṃ śāstunivedanam |",
  "S08n648:209": "samantā jvalate tatra paṭaśreṣṭho jināṅkitaḥ ||",
  "S08n648:210": "taṃ ca spṛṣṭamātraṃ tu utpated brahmamālayam |",
  "S08n648:211": "akaniṣṭhā yāvadevāstu yāvāccāpātālasañcayam ||",
  "S08n648:212": "atrāntare sarvasiddhānāṃ rājāsau bhavate sadā |",
  "S08n648:213": "vidrāpayati bhūtāni mahāvīryo dṛḍhavrataḥ ||",
  "S08n648:214": "kramaḥ vidyādharāṇāṃ sadā rājā bhavitā karmasādhane |",
  "S08n648:215": "punaśca kalpamātraṃ tu sa jīved dīrghamadhvanam ||",
  "S08n648:216": "cyutastasmiṃ mahākāle niyato bodhiparāyaṇaḥ |",
  "S08n648:217": "aparaṃ karmanityeṣa kathitaṃ saṃkṣepavistaram ||",
  "S08n648:218": "śvetapadmāṃ samāhṛtya śvetacandanasaṃyutām |",
  "S08n648:219": "juhuyācchatalakṣāṇi ratnaketuṃ sa paśyati ||",
  "S08n648:220": "dṛṣṭvā taṃ jinaṃ śreṣṭhaṃ pañcābhijño bhavet tadā |",
  "S08n648:221": "mahākalpaṃ ciraṃ jīved buddhasyānucaro bhavet ||",
  "S08n648:222": "paśyate ca tadā buddhāṃ anantāṃ diśi saṃsthitām |",
  "S08n648:223": "teṣāṃ pūjayennityaṃ tayaireva ca saṃvaset ||",
  "S08n648:224": "ratnāvatī nāma dhātvaika yatrāsau bhagavāṃ vaset |",
  "S08n648:225": "muniḥ śreṣṭho varaḥ agro ratnaketustathāgataḥ ||",
  "S08n648:226": "tatrāsau vasate nityaṃ mantrapūto na saṃśayaḥ |",
  "S08n648:227": "aparaṃ karmamiṣṭaṃ ca kathitaṃ hyagrapudgalaiḥ ||",
  "S08n648:228": "nāgakesarakarpūraṃ candanaṃ kuṅkumaṃ samam |",
  "S08n648:229": "ekīkṛtya tadā mantrī juhuyāllakṣāṣṭasaptati ||",
  "S08n648:230": "homāvasāne tadā deva āyātīha sacakriṇaḥ |",
  "S08n648:231": "tuṣṭo varado nityaṃ mūrdhni spṛśati sādhakam ||",
  "S08n648:232": "spṛṣṭamātrastadā mantrī saptabhūmyādhipo bhavet |",
  "S08n648:233": "jinānāmaurasaḥ putro bodhisattvaḥ sa ucyate ||",
  "S08n648:234": "niyataṃ bodhiniṣṭastu vyākṛto'sau bhaviṣyati |",
  "S08n648:235": "tataḥ prabhṛti yatkiñcid jñānaṃ jñeyaṃ jinātmajam ||",
  "S08n648:236": "jānāmi sarvamantrāṇāṃ gatimāhātmamūrjitam |",
  "S08n648:237": "pañcābhijño bhavet tasmin dṛṣṭamātreṇa mantrarāṭ ||",
  "S08n648:238": "karoti vividhākārāmātmabhāvaṃ sadā yadā |",
  "S08n648:239": "sarvākāravaropetāṃ pūjākarmi sadā rataḥ ||",
  "S08n648:240": "bhavate tatkṣaṇādeva udyukto bodhikarmaṇi |",
  "S08n648:241": "kṣaṇamātre tadā lokāṃ buddhakṣelāṃ sa gacchati ||",
  "S08n648:242": "lokadhātusahasrāṇi aṇḍā hiṇḍanti sarvataḥ |",
  "S08n648:243": "buddhānāṃ bodhisattvānāṃ paśyante caritāṃ tadā ||",
  "S08n648:244": "dharmaṃ śṛṇoti tatteṣāṃ pūjāṃ karme samudyataḥ |",
  "S08n648:245": "aparaṃ karmamastīha cakravartijinodbhave ||",
  "S08n648:246": "pradīpalakṣaṇaṃ dadyācchucivartirghṛtaḥ same |",
  "S08n648:247": "sauvarṇe bhājane raupye tāmre mṛttikame'pi vā ||",
  "S08n648:248": "te tu prajvalite dīpe puruṣairlakṣapramāṇibhiḥ |",
  "S08n648:249": "gaṇamātrasaṃnyaste śatasāhasranāvikaiḥ ||",
  "S08n648:250": "strīvarjaiḥ puruṣaiścāpi pradīpahastaiḥ samantataḥ |",
  "S08n648:251": "paṭaṃ śāstu vimvākhye dadyāt pūjā ca karmaṇi ||",
  "S08n648:252": "samaṃ sarvapravṛttāstu mantre kaikasamantrite |",
  "S08n648:253": "dadyācchāstuno mantraistatkṣaṇāt siddhimādiśet ||",
  "S08n648:254": "samantād garjitanirghoṣaṃ dundubhīnāṃ ca niḥsvanam |",
  "S08n648:255": "devasaṅghā hyanekā vai sādhukāraṃ pramuñcayet ||",
  "S08n648:256": "buddhā bodhisattvāśca gaganasthaṃ tasthure tadā |",
  "S08n648:257": "sādhu sādhu tvayā prājña ! sukṛtaṃ karma kāritam ||",
  "S08n648:258": "na paśyasi punarduḥkhaṃ saṃsārārṇavasaṃplutam |",
  "S08n648:259": "kṣeme śive ca nirvāṇe abhaye buddhatvamāśritaḥ ||",
  "S08n648:260": "mārge śubhe ca vimale aṣṭāṅge sādhuceṣṭite |",
  "S08n648:261": "prapannastvaṃ mantrarūpeṇam cakrimekākṣarākṣite ||",
  "S08n648:262": "aparaṃ karmamevāsti uttamāṃ gatiniśritaḥ |",
  "S08n648:263": "mahāprabhāvārthavijñātaṃ sarvabuddhaiḥ samprakāśitam ||",
  "S08n648:264": "gṛhya nimbamayaṃ kāṣṭhaṃ kuryād vajraṃ triśūcikam |",
  "S08n648:265": "ubhayāgraṃ madhyapārśvaṃ tu kuryāt kuliśasambhavam ||",
  "S08n648:266": "mantrapūtaṃ tataḥ kṛtvā paṭasyāgrataḥ kanyase |",
  "S08n648:267": "parāmṛśya tato mantrī japenmantrāṃ samāhitaḥ ||",
  "S08n648:268": "lakṣaṣoḍaśakāṣṭhaṃ ca samāpte siddhiriṣyate |",
  "S08n648:269": "ekajvālī tato vajraḥ samantāt prajvalate hi saḥ ||",
  "S08n648:270": "ujjahāra tato'cintyamūrdhvasaṃkramate hi saḥ |",
  "S08n648:271": "brahmalokaṃ tato yāti anyāṃ vā devasammitim ||",
  "S08n648:272": "ākāśena tato gacche sarvasiddheṣu agraṇīḥ |",
  "S08n648:273": "kurute ādhipatyaṃ vai siddhavidyādharādiṣu ||",
  "S08n648:274": "cakravarttistato rājā bhavate devasannidhau |",
  "S08n648:275": "karoti vividhākāraṃ ātmabhāvaviceṣṭitam ||",
  "S08n648:276": "daśa cāntarakalpāni ciraṃ tiṣṭhanna cālayet |",
  "S08n648:277": "saukhyabhāgī sadā pūjyaḥ surūpo rūpavāṃ sadā ||",
  "S08n648:278": "bodhicitto samācāro janmaduḥkhavivarjitaḥ |",
  "S08n648:279": "bhavate surasiddhastu sarvapāpavivarjitaḥ ||",
  "S08n648:280": "cyutastasmād bhavenmartyo bahusaukhyaparāyaṇaḥ |",
  "S08n648:281": "gatiṃ sarvāṃ vicerusthaḥ bhavate bodhiparāyaṇaḥ ||",
  "S08n648:282": "anantā vividhā karmā bahulokārthapūjitam |",
  "S08n648:283": "paṭhyante mantrarāje'smiṃ sakalpākalpavistarāt ||",
  "S08n648:284": "bhaumyādhipatyaṃ śakratvaṃ cakravartitvaṃ ca vā punaḥ |",
  "S08n648:285": "vidyādharāṇāṃ tathā devāṃ kurute cādhiceṣṭitam ||",
  "S08n648:286": "anekākārarūpaṃ vā + + + yadihocyate |",
  "S08n648:287": "sarvasiddhimavāpnoti suprayuktastu mantriṇā ||",
  "S08n648:288": "rātrau paryaṅkamāruhya + + acintyaṃ japato vratī |",
  "S08n648:289": "prabhāte siddhimāyāti pañcābhijño bhavejjapī ||",
  "S08n648:290": "śmaśāne śavamākramya niścalo taṃ japed vratī |",
  "S08n648:291": "ekākṣaraṃ mahārthaṃ tu prabhāte siddhimiṣyate ||",
  "S08n648:292": "śmaśānastho yadi yapyeta vidyārājamaharddhikaḥ |",
  "S08n648:293": "ṣaṇmāsaiḥ siddhimāyāti yatheṣṭaṃ kurute phalam ||",
  "S08n648:294": "yatra vā tatra vā sthāne japyamāno maharddhikaḥ |",
  "S08n648:295": "tatrasthaḥ sidhimāyāti suprayuktastu mantribhiḥ ||",
  "S08n648:296": "sitaṃ chatraṃ tathā khaḍgaṃ maṇipādukakuṇḍalam |",
  "S08n648:297": "hārakeyūra paṭakaṃ + + + cāṅgulīyakam ||",
  "S08n648:298": "kaṭisūtraṃ tathā vastraṃ daṇḍakāṣṭhakamaṇḍalum |",
  "S08n648:299": "yajñopavītamuṣṇīṣaṃ kavacaṃ cāpi carmiṇam ||",
  "S08n648:300": "ajinaṃ kamalaṃ caiva akṣasūtraṃ ca pāduke |",
  "S08n648:301": "sarve te bhūṣaṇāśreṣṭhā loke'smiṃ samatāvubhau ||",
  "S08n648:302": "surairmartyaistathā cānyaiḥ + + + bhūṣaṇāni ha |",
  "S08n648:303": "sarve siddhimāyānti paṭasyāgrata jāpine ||",
  "S08n648:304": "sarvadravyaṃ tathā dhātuṃ bhūṣaṇaṃ maṇayo'pi ca |",
  "S08n648:305": "anekapraharaṇāḥ sarve vinyastā paṭamagrate ||",
  "S08n648:306": "sakṛjjaptātha saṃśuddhā lakṣamaṣṭau bhimantritā |",
  "S08n648:307": "jvalate sarvasaṃyuktā uttiṣṭhe spṛśanājjapī ||",
  "S08n648:308": "sattvaprakṛtayo vāpi vividhākārarūpiṇaḥ |",
  "S08n648:309": "bhūṣaṇāḥ praharaṇāścāpi mṛnmayā vā svabhāvikā ||",
  "S08n648:310": "surūpaceṣṭaprakṛtayaḥ nānāpakṣigaṇādapi |",
  "S08n648:311": "sarvabhūtāstu ye khyātā kṛtrimā vā hyakṛtrimā ||",
  "S08n648:312": "sattvasaṃjñātha niḥsaṃjñā siddhyante mantrapūjitā |",
  "S08n648:313": "vividhadravyavinyastā vividhā dhātukāritā ||",
  "S08n648:314": "+ + + + + + + vāpi gatiyonisupūjitā |",
  "S08n648:315": "vinyastā paṭamagre'smiṃ pūrvadṛṣṭavidhānataḥ ||",
  "S08n648:316": "āmṛṣya taṃ japenmantrī ṣaḍ lakṣāṇi ca sapta ca |",
  "S08n648:317": "japānte jvalite teṣu siddhiṃ prāpnoti puṣkalām ||",
  "S08n648:318": "spṛṣṭamātreṣu tatteṣāṃ utpatettu caturdiśam |",
  "S08n648:319": "ciraṃ jīvecciraṃ saukhyaṃ prāpnotīha divaukasām ||",
  "S08n648:320": "yathā yathā prayujyete vidyārājamaharddhikaḥ |",
  "S08n648:321": "tathā tathā ca tuṣyeta varado ca bhavet sadā ||",
  "S08n648:322": "anyakarmapravṛttāstu karmabhiḥ kalpavistaraiḥ |",
  "S08n648:323": "taireva siddhyante kṣipraṃ vidyārājamaharddhikaḥ ||",
  "S08n648:324": "śucinā śucicittena śucikarmasadārataḥ |",
  "S08n648:325": "śucau deśe'tha mantrajñaḥ śucisiddhi samṛcchati ||",
  "S08n648:326": "tatkarma tatphalaṃ vindyādadhikādadhikaṃ bhavet |",
  "S08n648:327": "madhye madhyamakarme tu kanyasaṃ tu mataḥ param ||",
  "S08n648:328": "karmā prabhūtamartha datvā karoti bhūtaceṣṭitam |",
  "S08n648:329": "asādhitaḥ karmasiddhistu phalaṃ dadyālpamātrakam ||",
  "S08n648:330": "nityaṃ ca jāpamātreṇa mahābhogo'tha mahābalaḥ |",
  "S08n648:331": "rājñā priyatvamantritvaṃ karoti japinaḥ sadā ||",
  "S08n648:332": "pāpaṃ praṇaśyate tasya sakṛjjaptastu mantrarāṭ |",
  "S08n648:333": "dvijaptaḥ saptajapto vā ātmarakṣā bhavenmahāṃ ||",
  "S08n648:334": "sahāyānāṃ sarvato rakṣā aṣṭajaptaḥ karoti saḥ |",
  "S08n648:335": "vastrāṇāmabhimantrīta ubhau mantrī tadā punaḥ ||",
  "S08n648:336": "mucyate sarvarogāṇāṃ ubhau vastrābhimantritau |",
  "S08n648:337": "sparśanaṃ teṣu mantreṣu jvaraṃ naśyati dehinām ||",
  "S08n648:338": "sukhaṃ cābhimantritaḥ akṣṇī vā cāpi yatnataḥ |",
  "S08n648:339": "kruddhasya naśyate kruddho dṛṣṭamātrastu mantribhiḥ ||",
  "S08n648:340": "ye ca bhūtagaṇā duṣṭā hiṃsakā pāpakarmiṇaḥ |",
  "S08n648:341": "mukhaṃ teṣu nirīkṣeta triṃśajjaptena mantrarāṭ ||",
  "S08n648:342": "hastaṃ cābhimantrīta svakaṃ caiva punaḥ punaḥ |",
  "S08n648:343": "teṣāṃ prahāramāvarjyāmucyate sarvadehinām ||",
  "S08n648:344": "bālānāṃ nityakurvīta snapanaṃ pānabhojanam |",
  "S08n648:345": "ṣaṣṭijaptavare mantre utkṛṣṭe devapūjite ||",
  "S08n648:346": "tyajante sarvaduṣṭāstu kravyādā mātarā grahāḥ |",
  "S08n648:347": "mantrabhītāstu naśyante tyajante bāliśān sadā ||",
  "S08n648:348": "evaṃprakārānyanekāni karmāṃ caiva mahītale |",
  "S08n648:349": "mānuṣāṇāṃ tathā cakre kṣipraṃ caiva sadā nyaset ||",
  "S08n648:350": "sarisṛtā ye tu bhūtā vai vividhā sthāvarajaṅgamāḥ |",
  "S08n648:351": "saviṣā nirviṣāścaiva naśyante mantradīritā ||",
  "S08n648:352": "ye kecid vividhā duḥkhā yā kācit sattvavedanā |",
  "S08n648:353": "vinyastā mantrarājena śāntimāśu prayacchati ||",
  "S08n648:354": "vividhāyāsaduḥkhāni mahāmāryopusargiṇaḥ |",
  "S08n648:355": "naśyante kṣipramevaṃ tu mantrajaptena ṣaṭchatam ||",
  "S08n648:356": "kuryāddhomakarmāṇi madhvamadhvājyamiśritam |",
  "S08n648:357": "nīlotpalaṃ sugandhaṃ vai sahasraṃ cāṣṭa pūjitam ||",
  "S08n648:358": "śāntiṃ tilena bhūtāni prajagmuḥ svasthatāṃ janaḥ |",
  "S08n648:359": "evaṃprakārānyanekāni bahukalpasamudbhavām ||",
  "S08n648:360": "sarvāṃ karoti kṣipraṃ vai suprayuktastu mantribhiḥ |",
  "S08n648:361": "japamātreṇa kurvīta arīṇāṃ krodhanāśanam ||",
  "S08n648:362": "anekamantrārthayuktānāṃ kalpānāṃ bahuvistarām |",
  "S08n648:363": "vidhidṛṣṭā bhavet teṣāṃ teṣu siddhirihocyate ||",
  "S08n648:364": "avaśyaṃ kṣudrakarmāṇi mantrajapto karoti ha |",
  "S08n648:365": "sarvānyeva tu japtena kṣipramarthakaraḥ sadā ||",
  "S08n648:366": "vaśyārthaṃ sarvabhūtānāṃ trisandhyaṃ japamiṣyate |",
  "S08n648:367": "homakarmaṃ ca kurvīta mālatyāḥ kusumaiḥ sadā ||",
  "S08n648:368": "śvetacandanakarpūrakuṅkumācca vidhīyate |",
  "S08n648:369": "varajāpine mantraḥ saphalāṃ kurute sadā ||",
  "S08n648:370": "manīṣitānsādhayedarthā nityahomena jāpinam |",
  "S08n648:371": "karpūrādibhi yuktaistu nityahomaṃ prakalpitam ||",
  "S08n648:372": "sādhayed vividhāṃ karmāṃ yatheṣṭaparikalpitām |",
  "S08n648:373": "alpādalpataraṃ karma prabhūtā bhūtimudbhavam ||",
  "S08n648:374": "madhye madhyakarmāṇi sadā siddhirudāhṛtā |",
  "S08n648:375": "tasmāt sarveṣu karmeṣu kuryāddhomaṃ viśeṣataḥ || iti ||",
  "S08n648:376": "bodhisattvapiṭakāvataṃsakānmahāyānavaipulyasūtrāt āryamañjuśriyamūlakalpāt caturdaśamaḥ cakravarttipaṭalavidhānamaṇḍalasādhanopayikavisaraḥ parisamāpta iti ||"
}