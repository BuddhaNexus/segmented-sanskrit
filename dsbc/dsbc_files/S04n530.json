{
  "S04n530:0": " || tathāgatāyuḥpramāṇanirdeśaparivartaḥ ||",
  "S04n530:1": "tena khalu punaḥ kālena tena samayena rājagṛhe mahānagare ruciraketurnāma bodhisattvo mahāsattvaḥ prativasati pūrvajinakṛtādhikāro'varopitakuśalamūlo bahubuddhakoṭiniyutaśatasahasraparyupāsitaḥ |",
  "S04n530:2": "tasyaitadabhavat,",
  "S04n530:3": "ko hetu kaḥ pratyayo yadbhagavataḥ śākyamunerevaṃ parīttamāyuḥ pramāṇaṃ yadutāśītivarṣāṇīti |",
  "S04n530:4": "punastasyaitadabhavat,",
  "S04n530:5": "uktaṃ caiva bhagavatā dvau hetū dvau ca pratyayau dīrghāyuṣkatāyām |",
  "S04n530:6": "katamau dvau prāṇātipātaviramaṇaṃ bhojanapradānaṃ ca |",
  "S04n530:7": "atha bahunyasaṃkhyeyakalpakoṭiniyutaśatasahasrāṇi bhagavāñchākyamuniḥ prāṇātipātavirato babhūva |",
  "S04n530:8": "yāvaddaśakuśalakarmapathaṃ samādāpayet,",
  "S04n530:9": "tāvadbhagavatā bhojanamādhyātmikaṃ bāhyāni ca vastūni sattvānāṃ parityaktāni |",
  "S04n530:10": "antaśaḥ svaśarīramāṃsarudhirāsthimajjayā bubhukṣitāḥ sattvāḥ saṃtarpitāḥ prāgevānyena bhojanena |",
  "S04n530:11": "atha tasya puruṣasya buddhānusmṛtimanasikārasyemāmevaṃrūpāṃ cintāṃ cintayamānasya gṛhaṃ vipulaṃ vistīrṇaṃ saṃpravṛttamabhavat |",
  "S04n530:12": "vaiḍūryamayamanekadivyaratnapratyuptaṃ tathāgatavigrahaṃ divyātikrāntena gandhena sphuṭam |",
  "S04n530:13": "tasmiṃśca gṛhe caturdiśi catvāri divyaratnamayānyāsanāni prādurbhutānyabhūvan |",
  "S04n530:14": "teṣu cāsaneṣu divyāni paryaṅkāni divyaratnapuṣpapatraiḥ prajñaptāni prādurbhūtāni babhūvaḥ |",
  "S04n530:15": "teṣu paryaṅkeṣu divyānyanekaratnapratyuptāni tathāgatavigrahāṇi padmāni prādurbhūtāni |",
  "S04n530:16": "teṣu ca padmeṣu catvāro buddhā bhagavantaḥ prādurbhūtāḥ babhuvuḥ |",
  "S04n530:17": "purāntikena tvakṣobhyastathāgataḥ prādurbhūto dakṣiṇena ratnaketustathāgataḥ prādurbhūtaḥ paścimenāmitāyustathāgataḥ prādurbhūta uttareṇa dundubhisvarastathāgataḥ prādurbhūtaḥ |",
  "S04n530:18": "samanantaraprādurbhūtāśca te buddhā bhagavantasteṣu siṃhāsaneṣu |",
  "S04n530:19": "atha tāvadeva rājagṛhaṃ mahānagaraṃ mahatāvabhāsenāvabhāsitaṃ sphuṭaṃ babhūvu |",
  "S04n530:20": "yvatrisāhasramahāsāhasralokadhāturyāvatsamantāddaśasu dikṣu gaṅgānadīvālukāsamā lokadhātavastenāvabhāsena sphuṭā babhūvaḥ |",
  "S04n530:21": "divyāni ca puṣpāṇi prāvarṣurdivyāni ca tūryāṇi pravādayāmāsuḥ |",
  "S04n530:22": "sarve cāsmiṃstrisāhasramahāsāhasralokadhātau sattvā buddhānubhāvena divyasukhena samanvāgatā babhūvuḥ |",
  "S04n530:23": "jātyandhāśca sattvā rūpāṇi paśyanti sma |",
  "S04n530:24": "vadhirāśca sattvāḥ sattvebhyaḥ śabdāni śṛṇvanti |",
  "S04n530:25": "unmattāśca sattvāḥ smṛtiṃ pratilabhante'vikṣiptacittāśca smṛtimanto babhūvuḥ |",
  "S04n530:26": "nagnāśca sattvāścīvaraprāvṛtā babhūvuḥ |",
  "S04n530:27": "jighatsitāśca sattvāḥ paripūrṇagātrā babhūvuḥ |",
  "S04n530:28": "tṛṣitāśca sattvā vigatatṛṣṇā babhūvaḥ |",
  "S04n530:29": "rogaspṛṣṭāśca sattvā vigatarogā babhūvuḥ |",
  "S04n530:30": "hīnakāyāśca sattvāḥ paripūrṇendriyā babhūvuḥ |",
  "S04n530:31": "vistareṇa bahūnāmāścaryādbhutadharmāṇāṃ loke prādurbhāvo'bhūt |",
  "S04n530:32": "atha khalu ruciraketurbodhiosattvo mahāsattvastānbuddhānbhagavato dṛṣṭvāścaryaprāpto babhūva |",
  "S04n530:33": "kathametaditi santuṣṭa udagra āttamanāḥ pramuditaḥ prītisaumanasyajāto yena te buddhā bhagavantastenāñjāliṃ praṇāmyakāratastānbuddhānbhagavato'nusmaramāṇo bhagavataḥ śākyamunerguṇānanusmaramāṇo bhagavataḥ śākyamunerāyuḥpramāṇasaṃśayaprāptastāṃ cintāṃ cintayamānaḥ sthito babhuva |",
  "S04n530:34": "kathametat,",
  "S04n530:35": "kimetad yadbhagavataḥ śākyamunerevaṃ parīttamāyuḥpramāṇaṃ yadutāśīti varṣāṇi |",
  "S04n530:36": "atha khalu te buddhā bhagavantaḥ smṛtāḥ saṃprajānāstaṃ ruciraketuṃ bodhisattvametadavocan |",
  "S04n530:37": "mā tvaṃ kulaputraivaṃ cintaya evaṃ parīttaṃ bhagavataḥ śākyamunerāyuḥpramāṇam |",
  "S04n530:38": "tatkasya hetoḥ |",
  "S04n530:39": "na ca vai kulaputra taṃ samanupaśyāmaḥ sadevake loke samārake sabrahmake saśramaṇabrāhmaṇikāyāṃ prajāyāṃ sadevamānuṣāsurāyāṃ yaḥ samarthaḥ syādbhagavataḥ śākyamunestathāgatasyāyuḥpramāṇaparyantamadhigantuṃ yāvadaparāntakoṭibhiḥ sthāpayitvā tathāgatairarhadbhiḥ samyaksambuddhaiḥ |",
  "S04n530:40": "samanantarodāhṛte tairbuddhairbhagavadbhistathāgatāyuḥpramāṇanirdeśe |",
  "S04n530:41": "atha tāvadbuddhānubhāvena kāmāvacarā rūpāvacarāśca devaputrāḥ saṃnipatitā yāvannāgayakṣagandharvāsuragaruḍakinnaramahoragā anekāni ca bodhisattvakoṭiniyutaśatasahasrāṇi tasmin ruciraketubodhisattvasya gṛhe samāgatā āsan |",
  "S04n530:42": "atha te tathāgatāḥ sarvaparṣado bhagavataḥ śākyamunerāyuḥpramāṇanirdeśaṃ gāthābhirabhyabhāṣan |",
  "S04n530:43": "jalārṇaveṣu sarveṣu śakyante bindubhirgaṇayitum |",
  "S04n530:44": "na tu śākyamunerāyuḥ śakyaṃ gaṇayituṃ kvacit || 1 ||",
  "S04n530:45": "sumeruṃ paramāṇavaḥ kṛtvā śakyaṃ ca saṃkhyayā |",
  "S04n530:46": "na tu śākyamunerāyuḥ śakyaṃ gaṇayituṃ kvacit || 2 ||",
  "S04n530:47": "yāḥ kāścit pṛthivīḥ santi yāvantaḥ paramāṇavaḥ |",
  "S04n530:48": "śakyaṃ gaṇayituṃ sarvā na tu cāyurjinasya vai || 3 ||",
  "S04n530:49": "ākāśaṃ yadi vā kaścidicchetpramituṃ kenacit |",
  "S04n530:50": "na tu śākyamunerāyuḥ śakyaṃ gaṇayituṃ kvacit || 4 ||",
  "S04n530:51": "ityuktāni ca kalpāni kalpakoṭiśatāni ca |",
  "S04n530:52": "eṣa tiṣṭhecca saṃbuddhaḥ saṃkhyāto na hi labhyate || 5 ||",
  "S04n530:53": "yasmād dve kāraṇe tasya tathaiva dvau ca pratyayau |",
  "S04n530:54": "virataḥ parahiṃsāyā bahu dattaṃ ca bhojanam || 6 ||",
  "S04n530:55": "yasmāttasya mahātmasya hyāyuḥsaṃkhyā na labhyate |",
  "S04n530:56": "ityuktāni ca kalpāni saṃkhyāyāṃ na tathaiva ca || 7 ||",
  "S04n530:57": "tasmānna saṃśayo bho hi mā kiñcit kuru saṃśayam |",
  "S04n530:58": "na jinasyāyuḥparyantaṃ kācitsaṃkhyopalabhyate || 8 ||",
  "S04n530:59": "atha khalu tasminsamaye tatra parṣadyācāryavyākaraṇaprāptaḥ kauṇḍinyo nāma brāhmaṇo'nekairbrāhmaṇasahasraiḥ sārdhaṃ bhagavataḥ pūjākarma kṛtvā tathāgatasya mahāparinirvāṇaśabdaṃ śrutvā sahasotthāya bhagavataścaraṇayornipatya bhagavantamevamāha |",
  "S04n530:60": "sacetkila bhagavansarvasattvānukampako mahākāruṇiko hitaiṣī sarvasattvānāṃ mātāpitṛbhūto'samasamabhūtaścandrabhūta ālokakaro mahāprajñājñānasūryasamudgataḥ |",
  "S04n530:61": "yadi tvaṃ sarvasattvān rāhulaṃ svaṃ saṃpaśyasi mahyamekaṃ varaṃ dehi |",
  "S04n530:62": "bhagavāṃstūṣṇīmbhūto'bhūt |",
  "S04n530:63": "atha buddhānubhāvena tasyāṃ parṣadi sarvasattvapriyadarśano nāma litsavikumāraḥ |",
  "S04n530:64": "tasya pratibhānamutpannam |",
  "S04n530:65": "sa ācāryavyākaraṇaprāptaṃ kauṇḍinyaṃ brāhmaṇamevamāha |",
  "S04n530:66": "kiṃ nu tvaṃ mahābrāhmaṇa bhagavantamekaṃ varaṃ yācase |",
  "S04n530:67": "ahaṃ te varaṃ dadāmi |",
  "S04n530:68": "brāhmaṇa āha |",
  "S04n530:69": "ahamasmillitsavikumāra bhagavataḥ pūjopasthānāya bhagavataḥ sarṣapaphalamātraṃ dhātumicchāmi nikṣepituṃ cūrṇaṃ dhātumabhiprayojanāyainaṃ sarṣapaphalamātraṃ dhātumabhipūjayitvā tridaśādhipatyaṃ labhyata ityevaṃ śrūūyate |",
  "S04n530:70": "śṛṇu tvaṃ litsavikumāra suvarṇaprabhāsottamasūtraṃ durvijñeyaṃ sarvaśrāvakapratyekabuddhānāṃ tādṛśairlakṣaṇaguṇaiḥ samanvāgataṃ kila suvarṇaprabhāsottamasūtraṃ bhāvayiṣyati |",
  "S04n530:71": "evaṃ bho litsavikumāra durvijñeyaṃ duranubodhaṃ suvarṇaprabhāsottamasūtram |",
  "S04n530:72": "asmākameva pratyantadvīpikānāṃ brāhmaṇānāṃ sarṣapaphalamātraṃ dhātuṃ karaṇḍake nikṣipya dhāraṇamucitam |",
  "S04n530:73": "ahaṃ te varaṃ yāce yena sattvāḥ kṣiprameva tridaśādhipatyaṃ pratilambhino bhaviṣyanti |",
  "S04n530:74": "tvaṃ kila bho litsavikumāra sarṣapaphalamātraṃ dhātuṃ tathāgatasya yācitum |",
  "S04n530:75": "dhātuṃ ratnakaraṇḍake nikṣipya dhāraṇāt sarvasattvānāṃ tridaśādhipatyeśvaralābha itīcchase |",
  "S04n530:76": "evaṃ mayā ca litsavikumāra iṣṭaṃ varam |",
  "S04n530:77": "atha sarvasattvapriyadarśano nāma litsavikumāra ācāryavyākaraṇaprāptaṃ kauṇḍinyabrāhmaṇaṃ gāthābhirabhyabhāṣata |",
  "S04n530:78": "yadā strotaḥsu gaṅgāyā roheyuḥ kumudāni ca |",
  "S04n530:79": "raktāḥ kākā bhaviṣyanti śaṅkhavarṇāśca kokilāḥ || 9 ||",
  "S04n530:80": "jambustālaphalaṃ dadyāt kharjūraścāmramañjarīm |",
  "S04n530:81": "tadā sarṣapamātraṃ ca vyaktaṃ dhāturbhaviṣyati || 10 ||",
  "S04n530:82": "yadā kacchapalomānāṃ prāvāraiḥ suvṛto bhavet |",
  "S04n530:83": "hemante śītaharaṇo tadā dhāturbhaviṣyati || 11 ||",
  "S04n530:84": "yadā maśakapādānāmaṭṭakālambanaṃ bhavet |",
  "S04n530:85": "dṛḍhaṃ cāpyaprakampi ca tadā dhāturbhaviṣyati || 12 ||",
  "S04n530:86": "yadā tīkṣṇā mahāntaśca dantā jāyanti pāṇḍurāḥ |",
  "S04n530:87": "jalaukānāṃ hi sarveṣāṃ tadā dhāturbhaviṣyati || 13 ||",
  "S04n530:88": "yadā śaśaviṣāṇena niḥśreṇī sudṛḍhā bhavet |",
  "S04n530:89": "svargasyārohaṇārthāya tadā dhāturbhaviṣyati || 14 ||",
  "S04n530:90": "tāṃ niśreṇīṃ yadāruhya candraṃ bhakṣati mūṣikaḥ |",
  "S04n530:91": "rāhuṃ ca paridhāveta tadā dhāturbhaviṣyati || 15 ||",
  "S04n530:92": "yadā madyaghaṭaṃ pītvā makṣikā grāmacāriṇyaḥ |",
  "S04n530:93": "agāre vāsaṃ kalpeyustadā dhāturbhaviṣyati || 16 ||",
  "S04n530:94": "yadā bimboṣṭhasampanno gardabhaḥ sukhito bhavet |",
  "S04n530:95": "kuśalaṃ nṛtyagīteṣu tadā dhāturbhaviṣyati || 17 ||",
  "S04n530:96": "yadā hyulūkakākāśca ramayeyuḥ sahāgatāḥ |",
  "S04n530:97": "anyonyamanukūlena tadā dhāturbhaviṣyati || 18 ||",
  "S04n530:98": "yadā palāśapatrāṇāṃ chatraṃ hi vipulaṃ bhavet |",
  "S04n530:99": "varṣasya pratipātāya tadā dhāturbhaviṣyati || 19 ||",
  "S04n530:100": "yadā sāmudrikā nāvaḥ sayantrāḥ sapatākikāḥ |",
  "S04n530:101": "sthalamāruhya gaccheyustadā dhāturbhaviṣyati || 20 ||",
  "S04n530:102": "yadā hyulūkaśakunāḥ parvataṃ gandhamādanam |",
  "S04n530:103": "tuṇḍenādāya gaccheyustadā dhāturbhaviṣyati || 21 ||",
  "S04n530:104": "etāśca gāthāḥ śrutvācāryavyākaraṇaprāptaḥ kauṇḍinyo brāhmaṇaḥ sarvalokapriyadarśanaṃ litsavikumāraṃ gāthābhiḥ pratyabhāṣata |",
  "S04n530:105": "sādhu sādhu kumārāgra jinaputra mahāgira |",
  "S04n530:106": "upāyakuśalo vīraḥ prāptavyākaraṇottamaḥ || 22 ||",
  "S04n530:107": "mama kumāra śṛṇohi lokanāthasya tāyinaḥ |",
  "S04n530:108": "tathāgatasya māhātmyaṃ yathākramamacintitam || 23 ||",
  "S04n530:109": "acintyaṃ buddhaviṣayamasamāśca tathāgatāḥ ||",
  "S04n530:110": "sarvabuddhāḥ śivā nityaṃ sarvabuddhāḥ samācarāḥ || 24 ||",
  "S04n530:111": "sarvabuddhāḥ samavaṇā eṣā buddheṣu dharmatā |",
  "S04n530:112": "na kṛtrimo'sau bhagavānnotpannaśca tathāgataḥ || 25 ||",
  "S04n530:113": "vajrasaṃhananakāyo nirmitakāyadarśakaḥ |",
  "S04n530:114": "nāpi sarṣapamātraṃ ca dhāturnāma maharṣiṇām || 26 ||",
  "S04n530:115": "anasthirudhire kāye kuto dhāturbhaviṣyati |",
  "S04n530:116": "upāyadhātunikṣepaḥ sattvānāṃ hitakāraṇam || 27 ||",
  "S04n530:117": "dharmakāyo hi sambuddho dharmadhātustathāgataḥ |",
  "S04n530:118": "idṛśo bhagavatkāya īdṛśī dharmadeśanā || 28 ||",
  "S04n530:119": "etacchrutaṃ mayā jñātvābhiyācitaṃ varaṃ mayā |",
  "S04n530:120": "tattvavyākaraṇārthāya varotpādaṃ muneḥ kṛtam || 29 ||",
  "S04n530:121": "atha khalu dvātriṃśaddevaputrasahasrāṇi tathāgatasya yaṃ gambhīramāyuḥpramāṇanirdeśaṃ śrutvā sarvairanuttarāyāṃ samyaksambodhau cittānyutpāditāni te prahṛṣṭamanaḥsaṃkalpā ekasvaranirghoṣeṇa gāthāmabhāṣan |",
  "S04n530:122": "na buddhaḥ parinirvāti na dharma parihīyate |",
  "S04n530:123": "sattvānāṃ paripākāya parinirvāṇaṃ nidarśayet || 30 ||",
  "S04n530:124": "acintyo bhagavānbuddho nityakāyastathāgataḥ |",
  "S04n530:125": "deśeti vividhānvyūhānsattvānāṃ hitakāraṇāt || 31 ||",
  "S04n530:126": "atha khalu ruciraketurbodhisattvasteṣāṃ buddhānāṃ bhagavatāṃ tayośca dvayoḥ satpuruṣayorantikādbhagavataḥ śākyamunerāyuḥpramāṇanirdeśaṃ śrutvā tuṣṭa udagra āttamanāḥ pramuditaḥ prītisaumanasyajātaścodāreṇa prītiprāmodyena sphuṭo'bhūt |",
  "S04n530:127": "asmiṃstathāgatāyuḥpramāṇanirdeśe nirdiśyamāne'prameyāṇāmasaṃkhyeyānāṃ sattvānāmanuttarāyāṃ samyaksaṃbodhau cittamutpāditam |",
  "S04n530:128": "te ca tathāgatā antaritā iti |",
  "S04n530:129": "iti śrīsuvarṇaprabhāsoottamasūtrendrarāje tathāgatāyuḥpramāṇa",
  "S04n530:130": "nirdeśaparivarto nāma dvitīyaḥ ||"
}