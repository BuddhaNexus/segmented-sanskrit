{
    "1121:0": "śīlapāramitāyāmanarthavarjanaṃ pañcamaḥ paricchedaḥ |",
    "1121:1": "uktaḥ saṃkṣepato'narthaḥ |",
    "1121:2": "tasya vivarjanaṃ yathā adhyāśayasaṃcodanasūtre-evaṃvidhānarthaśravaṇabhayabhīrukaiḥ ādikarmikabodhisattvaiḥ samādānāni yathā gṛhītāni tathā kāryam |",
    "1121:3": "evaṃ hi tairuktamete vayaṃ bhagavan adyāgreṇa tathāgatasya purataḥ evaṃ samādānaṃ kurmaḥ |",
    "1121:4": "sacedvayaṃ bhagavan adyāgreṇa bodhisattvayānikaṃ pudgalaṃ gṛhiṇaṃ vā pravrajitaṃ vā āpattyā codayiṣyāmo bhūtena vā abhūtena vā,",
    "1121:5": "visaṃvādito'smābhistathāgato'rhan samyaksaṃbuddho bhavet |",
    "1121:6": "sacedvayaṃ bhagavan adyāgreṇa bodhisattvayānikaṃ pudgalamavamanyema,",
    "1121:7": "avarṇaṃ cāsya bhāṣema,",
    "1121:8": "visaṃvādito'smābhistathāgato bhavedarhan samyaksaṃbuddhaḥ sacedvayaṃ bhagavan adyāgreṇa bodhisattvayānikaṃ pudgalaṃ gṛhiṇaṃ vā pravrajitaṃ vā pañcamiḥ kāmaguṇaiḥ krīḍantaṃ paricārayantaṃ dṛṣṭā aprasādaṃ kuryāma,",
    "1121:9": "vilekhaṃ vā cittasyotpādayema,",
    "1121:10": "agauravaṃ votpādayema,",
    "1121:11": "na ca tatra śāstṛsaṃjñāmutpādayema,",
    "1121:12": "visaṃvādito'smābhistathāgato bhavet |",
    "1121:13": "sacedvayaṃ bhagavan adyāgreṇa mitrakulabhikṣādakulanidānaṃ bodhisattvayānikānāṃ pudgalānāṃ kāyapīḍāṃ cittapīḍāṃ vā kuryāma,",
    "1121:14": "visaṃvādito'smābhistathāgato bhavet |",
    "1121:15": "sacedvayaṃ bhagavan adyāgreṇa bodhisattvayānikaṃ pudgalaṃ dṛṣṭvā ekenāpyamanojñavacanenābhāṣema,",
    "1121:16": "visaṃvādito'smābhistathāgato bhavet |",
    "1121:17": "sacedvayaṃ bhagavan adyāgreṇa triṣkṛtvo rātreḥ triṣkṛtvo divasasya bodhisattvayānikaṃ pudgalaṃ na namasyema,",
    "1121:18": "visaṃvādito'smābhistathāgato bhavet |",
    "1121:19": "sacedvayaṃ bhagavan adyāgreṇāsya vratasamādānasya kṛtaśo rājyapratilambhaṃ vā dhanapratilambhaṃ vā kāyajīvitaṃ vā na parityajema,",
    "1121:20": "visaṃvādito'smābhistathāgato bhavet |",
    "1121:21": "sacedvayaṃ bhagavan adyāgreṇa śrāvakayānikaṃ vā pratyekabuddhayānikaṃ vā pudgalamavamanyema vayaṃ viśiṣṭatarā naite iti,",
    "1121:22": "visaṃvādito'smābhistathāgato bhavet |",
    "1121:23": "sacedvayaṃ bhagavannīcacittāścaṇḍālasadṛśacittā na viharema,",
    "1121:24": "visaṃvādito'smābhistathāgato bhavet |",
    "1121:25": "sacedvayaṃ bhagavan adyāgreṇa ātmānamutkarṣayema,",
    "1121:26": "paraṃ vā paṃsayema,",
    "1121:27": "visaṃvādito'smābhistathāgato bhavet |",
    "1121:28": "sacedvayaṃ bhagavan adyāgreṇa vyāpādavigrahabhayādyojanaṃ vā yojanaśataṃ vā na palāyema īritāḥ samānāḥ,",
    "1121:29": "visaṃvādito'smābhistathāgato bhavet |",
    "1121:30": "sacedvayaṃ bhagavan adyāgreṇa śīlavantamātmānaṃ pratijānīma,",
    "1121:31": "bahuśrutaṃ vā dhutaguṇinaṃ vā anyatarānyatareṇa vā guṇenātmānamudbhāvayema,",
    "1121:32": "visaṃvādito'smābhistathāgato bhavet |",
    "1121:33": "sacedvayaṃ bhagavan adyāgreṇa praticchanna kalyāṇā vivṛtapāpā na viharema,",
    "1121:34": "visaṃvādito'smābhistathāgato bhavedarhan samyaksaṃbuddhaḥ |",
    "1121:35": "peyālaṃ ||",
    "1121:36": "tatra bhagavān maitreyaṃ bodhisatvaṃ mahāsattvamāmantrayate sma-karmāvaraṇaṃ maitreya kṣapayitukāmena kulaputreṇa vā kuladuhitrā vā evaṃ samādānaṃ kartavyaṃ yathā ebhiḥ kulaputraiḥ kṛtamiti ||",
    "1121:37": "sarvadharmāpravṛttinirdeśe'pyāha-",
    "1121:38": "triṣkṛtva rātriṃdivasaṃ tathaiva",
    "1121:39": "sa bodhisattvān praṇameta mūrdhnā |",
    "1121:40": "teṣāṃ na kiṃcitskhalitaṃ gaveṣet",
    "1121:41": "careta caryāṃ hi sadā yatheṣṭam ||",
    "1121:42": "paśyedyadā kāmaguṇai ramantaṃ",
    "1121:43": "na tasya kiṃcitskhalitaṃ gaveṣet |",
    "1121:44": "guṇairanantāṃ varabodhicaryām",
    "1121:45": "eṣo'pi kālena hi tāṃ spṛśeta ||",
    "1121:46": "yuktyānupūrvyā kriyayānupūrvyā",
    "1121:47": "bhavejjino naiva hi ekavācā |",
    "1121:48": "bahukalpakoṭayo niyutāni caiṣa |",
    "1121:49": "saṃnāhasaṃprasthita nānyabhāvī ||",
    "1121:50": "atraivāha- ye kulaputra evaṃrūpeṇa karmāvaraṇenānarthikāḥ,",
    "1121:51": "tairna dvitīyasya bodhisattvasya sarvacaryāsu vipratipattavyam |",
    "1121:52": "sarvāḥ kriyāstasya vimoktavyāḥ |",
    "1121:53": "evaṃ cittamutpādayitavyam-nāhaṃ paracittaṃ jāne |",
    "1121:54": "durvijñeyā satvacaryā |",
    "1121:55": "idaṃ ca khalu kulaputra arthavaśaṃ saṃpaśyaṃstathāgata evaṃ dharma deśayati-na pudgalena pudgalaḥ pramātavyaḥ ||",
    "1121:56": "ahaṃ vā pudgalaṃ pramiṇuyām,",
    "1121:57": "yo vā syānmādṛśaḥ |",
    "1121:58": "yaḥ kulaputra ātmānaṃ rakṣitukāmastena na kasyaciccaryā vivecayitavyā |",
    "1121:59": "na pareṣāṃ vikuṭṭanā kartavyā ayamīdṛśo'yamīdṛśa iti |",
    "1121:60": "buddhadharmābhiyuktena bhavitavyaṃ rātriṃdivaṃ dharmaparigṛddhamānaseneti ||",
    "1121:61": "tathā kṣitigarbhasūtre'pi kathitam-atha tāvadeva bahūni śatasahastrāṇi vidvāṃsaḥ sattvā utthāyāsanādyena bhagavāṃstenāñjaliṃ praṇamyaibamāhuḥ- vayaṃ bhadanta bhagavataḥ purata evaṃ praṇidhānaṃ kurmaḥ-yāvacciraṃ vayaṃ bhadanta bhagavan saṃsāre saṃsarema,",
    "1121:62": "tāvanmātrapratilabdhakṣāntikāmā rājasthānaṃ pratilabhema,",
    "1121:63": "mā amātyasthānam |",
    "1121:64": "mā nagarajyeṣṭhasthānam |",
    "1121:65": "mā grāmajyeṣṭhasthānam |",
    "1121:66": "mā nigamajyeṣṭhasthānam |",
    "1121:67": "mā purohitajyeṣṭhasthānam,",
    "1121:68": "mā bhaṭṭajyeṣṭhasthānam,",
    "1121:69": "yāvanmā sārthavāhajyeṣṭhasthānam |",
    "1121:70": "mopādhyāyajyeṣṭhasthānam |",
    "1121:71": "mā śramaṇajyeṣṭhasthānam |",
    "1121:72": "mā gṛhapatijyeṣṭhasthānam |",
    "1121:73": "mā kuṭumbijyeṣṭhasthānam yāvatsarvaśo vayaṃ mā sattvānāmadhipatisthānaṃ pratilabhema,",
    "1121:74": "yāvanna kṣāntipratilabdhāḥ syāma |",
    "1121:75": "yatonidānaṃ vayamevaṃrūpamatigāḍhaṃ karma buddhānāṃ śāsanamākṣipema |",
    "1121:76": "iti vistaraḥ ||",
    "1121:77": "candrapradīpasūtre'pyanarthavivarjanamuktam-",
    "1121:78": "nāsti pāpamakartavya kumārā teṣu bheṣyati |",
    "1121:79": "mā tehi saṃstavaṃ sārdhaṃ kuryāstvaṃ kāli paścime ||",
    "1121:80": "ālape saṃlapeyyāsi kuryāsī teṣvagauravam |",
    "1121:81": "anolīnaḥ satkareyyāsyagrabodhayi kāraṇāt ||",
    "1121:82": "varṣāgraṃ paripṛcchitvā yaste vṛddhataro bhavet |",
    "1121:83": "kuryāsi gauravaṃ tatra śirasā pādavandanam ||",
    "1121:84": "na teṣāṃ skhalitaṃ paśyed bodhimaṇḍaṃ vipaśyatām |",
    "1121:85": "pratighātaṃ na janayet maitracittaḥ sadā bhavet ||",
    "1121:86": "yadyeṣāṃ skhalitaṃ paśyeddoṣāṃsteṣāṃ na kīrtayet |",
    "1121:87": "yādṛśaṃ kāhiti karma tādṛśaṃ lapsyate phalam ||",
    "1121:88": "smitena mukhacandreṇa vṛddheṣu navakeṣu ca |",
    "1121:89": "pūrvābhāṣī bhavennityaṃ hatamānaśca sūrataḥ ||",
    "1121:90": "cīvaraiḥ piṇḍapātaiśca kuryātteṣāmanugraham |",
    "1121:91": "evaṃ citta pradadhyāstvaṃ sarve bheṣyanti nāyakāḥ ||iti||",
    "1121:92": "yasyaṃ ca bodhicittotpādike gauravaṃ prasādaśca notpadyete,",
    "1121:93": "tena svadurgatiprapātabhayarakṣārtha dṛṣṭādṛṣṭaprāmodyānubhavanārtha svacittakaluṣaprasādanārtha cittakalyatācittakarmaṇyatāpratilābhārthaṃ ca yathā āryagaṇḍavyūhe bodhicittotpādikaguṇā bhagavadāryamaitreyeṇāryasudhanamadhikṛtyodbhāvitāstathā bhāvayitavyāḥ ||",
    "1121:94": "eṣa dṛṣṭva jaravyādhipīḍitān prāṇino duḥkhaśatairupadrutān |",
    "1121:95": "janmamṛtyubhayaśokatāpitān teṣa arthi carate kṛpāśayaḥ ||",
    "1121:96": "duḥkhayantraparipīḍitaṃ jagat dṛṣṭva pañcagaticakramaṇḍale |",
    "1121:97": "jñānavajramayameṣa te dṛḍhaṃ duḥkhayantragaticakramedanam |",
    "1121:98": "rāgadoṣatṛṇakhāṇukaṇṭakaṃ dṛṣṭisaṅgabahukakṣasaṃkulam |",
    "1121:99": "sattvakṣetrapariśodhanārthikaḥ prajñalāṅgala dṛḍhaṃ gaveṣate ||",
    "1121:100": "mohavidyagahanāśayaṃ jagat prajñacakṣuhatanaṣṭadaiśikam |",
    "1121:101": "tasya kṣema diśadaiśikaḥ prabhuḥ sārthavāha jagato bhaviṣyati ||",
    "1121:102": "kṣāntivarmatrivimokṣavāhano jñānakhaṅgaripukleśadharṣakaḥ |",
    "1121:103": "śūrabhūta abhayasya dāyako deśiko hi jagato bhaviṣyati ||",
    "1121:104": "dharmanāva samudānayatyayaṃ jñānasāgarapathe suśikṣitaḥ |",
    "1121:105": "śāntiratnavaradvīpanāyakaḥ karṇadhāra trimavārṇeve ayam ||",
    "1121:106": "jñānaraśmipraṇidhānamaṇḍalaḥ sarvasattvabhuvanāvabhāsakaḥ |",
    "1121:107": "dharmadhātu gagane samudrato buddhasūrya samudeśyate ayam ||",
    "1121:108": "maitricandanasamānaśītalaḥ sarvasattvasamacittasuprabhaḥ |",
    "1121:109": "śukladharmaparipūrṇamaṇḍalo buddhacandra samudeśyate ayam ||",
    "1121:110": "āśaye dṛḍhatale pratiṣṭhito bodhicarya anupūrva udgataḥ |",
    "1121:111": "sarvadharmaratanākaro hyayaṃ jñānasāgaravaro bhaviṣyati ||",
    "1121:112": "bodhicittabhujagendrasaṃbhavo dharmadhātu gagane samudgataḥ |",
    "1121:113": "dharmameghayugapatpravarṣaṇaḥ sarvaśuklaphalaśasyavardhanaḥ ||",
    "1121:114": "śraddhavarti trimalaṃtamopahaṃ maitrisnehasmṛtibhājanaṃ dṛḍham |",
    "1121:115": "bodhicittavimalāgnisuprabhaṃ dharmadīpa samujvālayiṣyati ||",
    "1121:116": "bodhicittakalalaḥ kṛpārbudo maitrapeśiracalāśayo dhanaḥ |",
    "1121:117": "bodhiaṅgamanupūrvasaṃbhavo buddhagarbha ayu saṃpravardhate ||",
    "1121:118": "puṇyagarbhamabhivardhayiṣyati prajñagarbhamabhiśodhayiṣyati |",
    "1121:119": "jñānagarbha samudeśyate ayaṃ yādṛśaḥ praṇidhigarbhasaṃbhavaḥ ||",
    "1121:120": "īdṛśāḥ karuṇamaitravarmitāḥ sattvamocanamatī hitāśayām |",
    "1121:121": "durlabhā jagi sadevamānuṣe yādṛśo ayu viśuddhamānasaḥ ||",
    "1121:122": "īdṛśāśayasumūlasaṃsthito īdṛśo dṛḍhaprayogavardhitaḥ |",
    "1121:123": "īdṛśastribhavacchādanaprabho jñānavṛkṣa phaladaḥ sudurlabhaḥ ||",
    "1121:124": "eṣa sarvaguṇasaṃbhavārthikaḥ sarvadharmaparipṛcchanārthikaḥ |",
    "1121:125": "sarvasaṃśayavidāraṇārthikaḥ sarva mitra bhajate atandritaḥ ||",
    "1121:126": "eṣa mārakalikleśasūdano eṣa dṛṣṭimalatṛṣṇaśodhanaḥ |",
    "1121:127": "eṣa sarvajagamokṣaṇodyato eṣa te sada viśeṣapaṇḍitaḥ ||",
    "1121:128": "eṣa durgati viśodhayiṣyati svargamārgamupadarśayiṣyati |",
    "1121:129": "mokṣamārgamupaneṣyate jagad yādṛśo guṇapathe pratiṣṭhitaḥ ||",
    "1121:130": "eṣa sarvagatiduḥkhamocako eṣa sarvagatisaukhyadāyakaḥ |",
    "1121:131": "eṣa sarvabhavapāśachedako bheṣyate bhavagatīnisūdanaḥ ||iti||",
    "1121:132": "evamanayā bhāvanayā anarthavivarjanaṃ sukaraṃ bhavati |",
    "1121:133": "tathā adhyāśayasaṃcodanasūtre'pyanarthavivarjana muktam-caturbhirmaitreya dharmaiḥ samanvāgato bodhisattvayānikaḥ pudgalaḥ paścimāyāṃ pañcaśatyāṃ saddharmavipralope vartamāne'kṣato'nupahataḥ svastinā parimokṣyate |",
    "1121:134": "katamaiścaturbhiḥ?",
    "1121:135": "ātmaskhalitapratyavekṣaṇatayā,",
    "1121:136": "pareṣāṃ bodhisattvayānikānāṃ pudgalānāmāpattyacodanatayā,",
    "1121:137": "mitrakulabhikṣādakulānavalokanatayā,",
    "1121:138": "amanaskavacanaprativiramaṇatayā |",
    "1121:139": "ebhirmaitreya caturbhiriti pūrvavat ||",
    "1121:140": "aparaiścaturbhiḥ |",
    "1121:141": "katamaiḥ? alpaśrutasattvaparivarjanatayā,",
    "1121:142": "parṣadanupādānatayā,",
    "1121:143": "prāntaśayyāsananivevaṇatayā,",
    "1121:144": "ātmadamaśamathayogamanuyuktatayā ca |",
    "1121:145": "ebhiścaturbhiriti vistaraḥ ||",
    "1121:146": "punaratraivāha-ādikarmikeṇa maitreya bodhisattvena prajñābalādhānaprāptena lābhasatkāraparivarjitena lābhasatkāradoṣadarśinā bhavitavyam |",
    "1121:147": "peyālaṃ |",
    "1121:148": "saṃgaṇikārāmaparivarjitena saṃgaṇikārāmadoṣadarśinā bhavitavyam |",
    "1121:149": "bhāṣyārāmaparivarjitena bhāṣyārāmadoṣadarśinā bhavitavyam |",
    "1121:150": "nidrārāmavarjitena nidrārāmadoṣadarśinā bhavitavyam |",
    "1121:151": "karmārāmavarjitena karmārāmadoṣadarśinā bhavitavyam |",
    "1121:152": "prapañcārāmavarjitena prapañcārāmadoṣadarśinā bhavitavyam |",
    "1121:153": "peyālaṃ |",
    "1121:154": "iha maitreya bodhisattvena mahāsattvena rāgasaṃjanano lābhasatkāraḥ pratyavekṣitavyaḥ |",
    "1121:155": "smṛtividhvaṃsanakaro lābhasatkāraḥ pratyavekṣitavyaḥ |",
    "1121:156": "lābhālābhatayā unnāmāvanāmakaro lābhasatkāraḥ pratyavekṣitavyaḥ |",
    "1121:157": "mohotpādano lābhasatkāraḥ pratyavekṣitavyaḥ |",
    "1121:158": "kulamātsaryādhyavasāno lābhasatkāraḥ pratyavekṣitavyaḥ |",
    "1121:159": "ātmārthaniṣpādanatayā śāṭhayotpādano lābhasatkāraḥ pratyavekṣitavyaḥ |",
    "1121:160": "caturāryavaṃśaparivarjanatayā āhīkyānapatrāpyasaṃjanano lābhasatkāraḥ pratyavekṣitavyaḥ |",
    "1121:161": "evaṃ sarvabuddhānanujñāno lābhasatkāraḥ pratyavekṣitavyaḥ |",
    "1121:162": "mānamadotpādano lābhasatkāraḥ pratyavekṣitavyaḥ |",
    "1121:163": "gurūṇāmavamānano lābhasatkāraḥ |",
    "1121:164": "mārapakṣo lābhasatkāraḥ |",
    "1121:165": "ekāntapramādamūlaḥ kuśalamūlāpaharaṇo lābhasatkāraḥ |",
    "1121:166": "vidyucakrāśanisadṛśo lābhasatkāraḥ |",
    "1121:167": "bahupaligodhapaliguddho mitrakulabhikṣādakulāvalokano daurmanasyasaṃjananaḥ |",
    "1121:168": "buddhivibhrāmaṇo lābhasatkāraḥ |",
    "1121:169": "priyavastupariṇāmanatayā śokabhājano lābhasatkāraḥ |",
    "1121:170": "catuḥsmṛtyupasthānasaṃbhoṣaṇaḥ śukladharmadurbalīkaraṇaḥ catuḥsamyakprahāṇaparihāṇakaraṇo lābhasatkāraḥ |",
    "1121:171": "ṛddhayabhijñāparihāṇakaraṇaḥ |",
    "1121:172": "pūrva satkārapaścādasatkārakaraṇaḥ |",
    "1121:173": "amitrasatkaraṇamitraprahāṇo lābhasatkāraḥ |",
    "1121:174": "parābhisaṃdhānatayā gaṇikāsadṛśaḥ |",
    "1121:175": "dhyānāpramāṇaparivarjanaḥ |",
    "1121:176": "narakatiryagyoniyamalokaprapātano lābhasatkāraḥ |",
    "1121:177": "devadattodrakasamācāro lābhasatkāraḥ pratyavekṣitavyaḥ ||",
    "1121:178": "ime evaṃrūpā maitreya lābhasatkāre ādīnavā ye bodhisattvena pratyavekṣitavyāḥ |",
    "1121:179": "pratyavekṣyacālpecchatāyāṃ rantavyam,",
    "1121:180": "na paritaptavyam |",
    "1121:181": "tatkasya hetoḥ?",
    "1121:182": "alpecchasya hi maitreya ime evaṃrūpā doṣā na bhavanti,",
    "1121:183": "na cāsyāntarāyā bhavanti buddhadharmāṇām |",
    "1121:184": "anirviṇṇaśca bhavati gṛhipravrajitebhyaḥ |",
    "1121:185": "anurakṣaṇīyaśca bhavati devamanuṣyāṇāṃ pariśuddhāśayasthitaḥ |",
    "1121:186": "asaṃtrastaśca bhavati sarvadurgatinipātebhyaḥ |",
    "1121:187": "anamibhūtaśca bhavati tarjanādhigataḥ |",
    "1121:188": "asaṃhāryaśca bhavati māraviṣayavimuktaḥ |",
    "1121:189": "adharṣaṇīyaśca bhavati sarvavyasanaiḥ |",
    "1121:190": "abhilaṣaṇīyaśca bhavati devamanuṣyāṇāṃ dhyānābhyāsāya sthitaḥ |",
    "1121:191": "spaṣṭaśca bhavati sarvavyasanaiḥ |",
    "1121:192": "abhilaṣaṇīyaśca bhavati devamanuṣyāṇāṃ dhyānābhyāsāya sthitaḥ |",
    "1121:193": "spaṣṭaśca bhavati māyāśāṭhayaprahīṇaḥ |",
    "1121:194": "apramattaśca bhavati pañcakāmaguṇadoṣadarśīṃ |",
    "1121:195": "yathāvādī tathākārī bhavatyāryavaṃśe sthitaḥ |",
    "1121:196": "abhilaṣitaśca bhavati vidvadbhiḥ sabrahmacāribhiḥ |",
    "1121:197": "imāṃ maitreya evaṃrūpāmanuśaṃsāṃ viditvā paṇḍitena bodhisattvenādhyāśayenālpecchatāyāṃ rantavyam |",
    "1121:198": "alpecchatā āsevitavyā sarvalābhasatkāraprahāṇāyeti ||",
    "1121:199": "saṃgaṇikāmadhikṛtyāha-",
    "1121:200": "vijahma rāgaṃ vijahma doṣaṃ na tiṣṭhate saṃgaṇikāsu yogī |",
    "1121:201": "bhavatyasau tatpravaṇastannimnaḥ etena doṣeṇa ratiṃ na kuryāt ||",
    "1121:202": "auddhatya hāsyaṃ ca tathā vitarkā bhavantyamī saṃgaṇikāsu sarve |",
    "1121:203": "saṃkīrṇacārī hi bhavatyasaṃvṛtaḥ karoti yaḥ saṃgaṇikāmasārām |",
    "1121:204": "lokasya mantreṣu ramanti bālā hīyanti cehāgrakathāsu bālāḥ |",
    "1121:205": "pradoṣa vardhenti vitarka utsadā etena doṣeṇa na tatra rājate ||",
    "1121:206": "na vardhate cāpi śrutena bhikṣuḥ ayuktamantreṣu ratiṃ janitvā |",
    "1121:207": "tasmāt parityajya ayuktamantrān dharme ratiṃ vindatha nityakālam ||",
    "1121:208": "sahastraśo'sthīni mayā svakāni tyaktāni bodhiṃ pratikāṅkṣa tarhi |",
    "1121:209": "na cāsmi tṛptaḥ śṛṇamāna dharma te khedamepyanti śṛṇonta dharmam ||",
    "1121:210": "sarveṇa sarva parivarjanīyā ayuktamantrāśca aśiṣṭamantrāḥ |",
    "1121:211": "dharme vare tatra ratiṃ janetha yo durlabhaḥ kalpaśatairanekaiḥ ||",
    "1121:212": "vane vasantena guṇārthikena parasya doṣā na hi vīkṣitavyāḥ |",
    "1121:213": "ahaṃ viśiṣṭo ahameva śreṣṭho na eva cittaṃ samupādanīyam ||",
    "1121:214": "mado ayaṃ sarvapramādamūlo na hīnabhikṣū avamanyitavyāḥ |",
    "1121:215": "anupūrva eṣo iha śāsanasya naikena janmena labheta bodhim ||",
    "1121:216": "atraiva bhāṣyārāmamadhikṛtyāha-",
    "1121:217": "agauravo bhoti śrutena matto vivādamantreṣu niviṣṭa bhoti |",
    "1121:218": "muṣitasmṛtiścāpi asaṃprajanyo bhāṣye ramantasya ime hi doṣāḥ ||",
    "1121:219": "adhyātmacintāttu sudūra bhotī cittaṃ na kāyaśca prasanna bhoti |",
    "1121:220": "unnāmanāmāni bahūni gacchatī bhāṣye ramantasya ime hi doṣāḥ ||",
    "1121:221": "saddharmacittāttu praṇaṣṭu bālaḥ sukarkaśo bhoti asnigdhacittaḥ |",
    "1121:222": "vipaśyanāyāḥ śamathācca dūre bhāṣye ramantasya ime hi doṣāḥ ||",
    "1121:223": "agauravo bhoti sadā gurūṇāṃ paligodhamantreṣu ratiṃ janitvā |",
    "1121:224": "asārasthāyī parihīṇaprajño bhāṣye ramantasya ime hi doṣāḥ ||",
    "1121:225": "amānito devagaṇaiḥ sa bhoti nāpyasya tasmin spṛha saṃjananti |",
    "1121:226": "pratisaṃvidāto bhavatī vihīno bhāṣye ramantasya ime hi doṣāḥ ||",
    "1121:227": "paribhāṣyate cāpi sa paṇḍitebhiḥ ye kecidastī pṛthakāmasākṣī |",
    "1121:228": "nirarthakaṃ jīvitu tasya bhotī bhāṣye ramantasya ime hi doṣāḥ ||",
    "1121:229": "sa śocate kālu karotu bālaḥ pratipattihīno'smi kimadya kuryām |",
    "1121:230": "suduḥkhito bhoti alabdhagādho bhāṣye ramantasya ime hi doṣāḥ ||",
    "1121:231": "calācalo bhoti tṛṇaṃ yatheritaṃ vicikitsate evamasau na saṃśayaḥ |",
    "1121:232": "na tasya jātū dṛḍha buddhi bhotī bhāṣye ramantasya ime hi doṣāḥ ||",
    "1121:233": "naṭo yathā tiṣṭhati raṅgamadhye anyāna śūrāṇa guṇān prabhāṣate |",
    "1121:234": "svayaṃ ca bhotī pratipattihīno bhāṣye ramantasya ime hi doṣāḥ ||",
    "1121:235": "śaṭhaśca so bhoti laghurnirāśaḥ punaḥ punaścāramate vivādam |",
    "1121:236": "so dūrato āryadharmasya bhotī bhāṣye ramantasya ime hi doṣāḥ ||",
    "1121:237": "saṃhṛṣyate satkṛta alpasthāmaḥ prakampate viprakṛto ajānī |",
    "1121:238": "kapiryathā cañcalacitta bhotī bhāṣye ramantasya ime hi doṣāḥ |peyālaṃ ||",
    "1121:239": "ramitva bhāṣyasmi ciraṃ pi kālaṃ na vindate prītimihātmasaukhyam |",
    "1121:240": "varaṃ hi ekasya padasya cintanā prītiṃ pade yatra labhedanantām ||",
    "1121:241": "nekṣutvace sāramihāsti kiṃcinmadhye'sti tatsāra supremaṇīyaḥ |",
    "1121:242": "bhuktvā tvacaṃ neha punaḥ sa śakyaṃ labdhuṃ nareṇekṣurasaṃ pradhānam ||",
    "1121:243": "yathā tvacaṃ tadvadavaihi bhāṣyaṃ yathā rasastadvadihārthacintā |",
    "1121:244": "tasmāddhi bhāṣye tu ratiṃ vihāya cintetha arthaṃ sada apramattāḥ ||",
    "1121:245": "nidrārāmamadhikṛtyāha-",
    "1121:246": "mahañca so vardhati mohajālaṃ vicikitsako bhoti sa dṛṣṭiprāptaḥ ||",
    "1121:247": "dṛṣṭīkṛtānyasya bahūni bhontī yasmā na middhe'bhiratiṃ prayāti ||",
    "1121:248": "prajñā ca teṣāṃ bhavatī sudurbalā parihīyate buddhi na tasya bhoti ||",
    "1121:249": "jñānācca so hīyati nityakālaṃ yasmā na middhe'bhiratiṃ prayāti ||",
    "1121:250": "kusīda ajño alaso aprajño amanuṣya avatāra labhenti tasya |",
    "1121:251": "viheṭhayante ca vane vasantaṃ yasmā na middhe'bhiratiṃ prayāti ||",
    "1121:252": "kuśalena cittena sadā anarthiko dharme na chando na hi bhoti tasya |",
    "1121:253": "adharmakāmaśca sa bhoti bhūyo yasmā na middhe'bhiratiṃ prayāti ||",
    "1121:254": "saddharmachendena bihīna mūḍhaḥ parihīyate sarvaguṇehi bālaḥ |",
    "1121:255": "śuklaṃ ca dhāteti tamo'dhigacchatī yasmā na middhe'bhiratiṃ prayāti ||",
    "1121:256": "aviśārado bhoti pralīnacittaḥ prāmodya tasyo bhavatī na nityam |",
    "1121:257": "nidrayāpagrastaḥ śithilāṅga bhotī yasmā na middhe'bhiratiṃ prayāti ||",
    "1121:258": "ātmā tu jñātvā ca kusīdaprāptaḥ īrṣyāyate vīryabalairupetān |",
    "1121:259": "vīryānvitānāṃ ca avarṇa bhāṣate yasmā na middhe'bhiratiṃ prayāti peyālaṃ |",
    "1121:260": "yatsarvaduḥkhasya tamasya nāśanam apāyaparivarjanatāya mūlam |",
    "1121:261": "sarvehi buddhairhi sadā praśastaṃ taṃ vīryamāryaṃ satataṃ bhajasva ||",
    "1121:262": "karmārāmamadhikṛtyāha-",
    "1121:263": "sudurvaco bhoti gurūbhi coditaḥ pradakṣiṇaṃ gṛhṇati nānuśāsanam |",
    "1121:264": "vipannaśīlaśca sa bhoti kṣipraṃ doṣā amī karmarate bhavanti ||",
    "1121:265": "utkaṇṭhito bhoti sa nityakālaṃ gṛhasthakarmāṇi sadā vicintayan |",
    "1121:266": "dhyānaprahāṇaiśca na tasya kṛtyaṃ doṣā amī karmarate bhavanti ||",
    "1121:267": "tīvraśca saṃjāyati tasya rāgo rasāraseṣu grasitaḥ sa mūrcchitaḥ |",
    "1121:268": "na tuṣyate'sāvitaretareṇa doṣā amī karmarate bhavanti ||",
    "1121:269": "mahatyā ca bhotī pariṣāya tuṣṭo sa duḥkhito bhoti tayā vihīnaḥ |",
    "1121:270": "saṃkīrṇa bhotī sa yatheha gardabho doṣā amī karmarate bhavanti |peyālaṃ ||",
    "1121:271": "divā ca rātrau ca ananyacitto bhakte ca cole ca bhavatyabhīkṣṇam |",
    "1121:272": "svanarthiko bhoti guṇaiḥ sa sarvadā doṣā amī karmarate bhavanti ||",
    "1121:273": "kṛtyānyasau pṛcchati laukikāni ayuktamantraiśca ratiṃ prayāti |",
    "1121:274": "yuktaiśca mantraiḥ sa na vindate ratiṃ doṣā amī karmarate bhavanti |peyālaṃ ||",
    "1121:275": "atha khalu maitreyo bodhisattvo mahāsattvo bhagavantametadavocat-suparīttaprajñāste bhagavan bodhisattvā bhaviṣyanti vihīnaprajñā ye'gradharmān varjayitvā hīnāni karmāṇyārapsyante |",
    "1121:276": "evamukte bhagavān maitreyaṃ bodhisattvaṃ mahāsattvametadavocat-evametanmaitreya,",
    "1121:277": "evametadyathā vadasi-suparīttaprajñāste bodhisattvā bhaviṣyanti ye'gradharmān parivarjayitvā hīnāni karmāṇyārapsyante |",
    "1121:278": "api tvārocayāmi te maitreya,",
    "1121:279": "prativedayāmi te |",
    "1121:280": "na te bodhisattvāstathāgataśāsane pravrajitā yeṣāṃ nāsti yogo nāsti dhyānaṃ nāsti prahāṇaṃ nāstyadhyayanaṃ nāsti bāhuśrutyaparyeṣṭiḥ |",
    "1121:281": "api tu maitreya dhyānaprahāṇaprabhāvitaṃ tathāgataśāsanaṃ jñānasaṃskṛtaṃ jñānasamāhitamabhiyogaprabhāvitam,",
    "1121:282": "na gṛhikarmāntavaiyāpṛtyaprabhāvitam |",
    "1121:283": "ayuktayogānāmetatkarma saṃsārābhiratānāṃ yaduta vaiyāpṛtyaṃ laukikakṛtyapaligodhaḥ |",
    "1121:284": "na tatra bodhisattvena spṛhotpādayitavyā |",
    "1121:285": "sacenmaitreya vaiyāpṛtyābhirato bodhisattvaḥ saptaratnamayaiḥ stūpairimaṃ trisāhastramahāsāhastraṃ lokadhātuṃ pūrayet,",
    "1121:286": "nāhaṃ tenārādhito bhaveyaṃ na mānito nāpi satkṛtaḥ |",
    "1121:287": "peyālaṃṃ |",
    "1121:288": "tatra jambūdvīpaḥ pūritaḥ syādvaiyāpṛtyakarairbodhisattvaiḥ |",
    "1121:289": "sarvaistairekasyoddeśasvādhyāyābhiyuktasya bodhisattvasyopasthānaparicaryā karaṇīyā |",
    "1121:290": "jambūdīpapramāṇaiścoddeśasvādhyāyābhiyuktairbodhisattvairekasya pratisaṃlapanābhiyuktasya bodhisattvasyopasthānaparicaryā kartavyā |",
    "1121:291": "peyālaṃ |",
    "1121:292": "tatkasya hetoḥ?",
    "1121:293": "duṣkarametatkarma yaduta prajñākarma,",
    "1121:294": "uttaraṃ niruttaraṃ sarvatrailokyaprativiśiṣṭamabhyudgatam |",
    "1121:295": "tasmāttarhi maitreya bodhisattvena yogārthikena vīryamārabdhukāmena prajñāyāmabhiyoktavyamiti ||",
    "1121:296": "prapañcārāmamadhikṛtyāha-",
    "1121:297": "aṣṭākṣaṇā tasya na bhonti dūre kṣaṇasaṃpadā tasya na bhoti śreṣṭhā |",
    "1121:298": "ete anarthāsya bhavanti nityaṃ doṣā amī tasya prapañcacāriṇaḥ |peyālaṃ ||",
    "1121:299": "doṣānimān samyagavetya paṇḍitaḥ sarvān prapañcān parivarjayīta |",
    "1121:300": "sulamā anarthā hi prapañcacāriṇaḥ tasmātprapañcena na saṃvaseta ||",
    "1121:301": "yāyācchataṃ yojanakaṃ paraṃ varaṃ yatra prapañco'sti ya vigraho vā |",
    "1121:302": "na tatra vāsaṃ na niketu kuryānmuhūrtamātraṃ sti ya yatra kleśaḥ ||",
    "1121:303": "nārthārthikāḥ pravrajitā guṇārthikā mā vigrahaṃ kurvatha duṣṭacittāḥ |",
    "1121:304": "na vo'sti kṣetraṃ na kṛṣirvaṇijyā syuryasya arthāya prapañca ete ||",
    "1121:305": "na putra dhītā na ca vo'sti bhāryā na cāsya mitraṃ na ca bandhuvargaḥ |",
    "1121:306": "dāsyo na dāsā na ca īścaratvaṃ mā vigrahaṃ kurvatha pravrajitvā ||",
    "1121:307": "kāṣāyavastrāṇi gṛhītva śraddhayā śāntapraśāntairhi niṣevitāni |",
    "1121:308": "śāntapraśāntā upaśānta bhotha prapañca varjitva janetha kṣāntim ||",
    "1121:309": "āśīviṣān rakṣatha raudracittān narakāśca tiryagviṣayo yamasya |",
    "1121:310": "prapañcacārasya na bhonti dūre tasmāddhi kṣāntau janayeta vīryam |peyālaṃ ||",
    "1121:311": "imena yogena labheta śuddhiṃ kṣa[pa]yitva karmāvaraṇaṃ aśeṣam |",
    "1121:312": "dharṣeti māraṃ sabalaṃ savāhanaṃ yo dhīru tasyaiva janeti kṣāntim || iti ||",
    "1121:313": "saṃkṣepatastatra anarthavivarjanamuktam- tasmāttarhi maitreya bodhisattvayānikena kulaputreṇa vā kuladuhitrā vā paścimāyāṃ pañcaśatyāṃ saddharmapralope vartamāne akṣatenānupahatena svastinā parimoktukāmena sarvakarmāvaraṇāni kṣapayitukāmenāsaṃsargābhiratena bhavitavyamaraṇyavanaprāntavāsinā anabhiyuktasattvaparivarjitenātmaskhalitagaveṣiṇā paraskhalitāgaveṣiṇā tūṣṇībhāvābhiratena prajñāpāramitāvihārābhirateneti ||",
    "1121:314": "āryaratnameghe'pyanarthavarjanamuktam-tāvatpiṇḍāya carati yāvadasya kāryasya prāptirbhavati |",
    "1121:315": "anyatra yeṣu sthāneṣu caṇḍā vā kukkurāstaruṇavatsā vā gāvaḥ prakṛtiduḥśīlā vā tiryagyonigatā viheṭhanābhiprāyā vā strīpuruṣadārakadārikāḥ,",
    "1121:316": "jugupsitāni vā sthānāni,",
    "1121:317": "tāni sarveṇa sarvaṃ varjayatīti ||",
    "1121:318": "anenaitaddarśitaṃ bhavati yad dṛṣṭe'pi bādhākare evaṃvidhe tadavarjayata āpatirmavatīti ||",
    "1121:319": "atha yadevamādyanarthavarjanamuktam-",
    "1121:320": "kenaitallabhyate sarvaniṣphalaspandavarjanāt ||7||",
    "1121:321": "kenaitallabhyate?",
    "1121:322": "sarvaniṣphalaspadavarjanāt |",
    "1121:323": "phalamatra parārthe |",
    "1121:324": "tadartha yaḥ spando na saṃvartate,",
    "1121:325": "sa niṣphalatvādvarjayitavyaḥ ||",
    "1121:326": "yathā candrapradīpasūtre kāyasaṃvaramadhye paṭhayate-na hastalolupo bhavati na pādalolupaḥ hastapādasaṃyata iti ||",
    "1121:327": "tathā daśadharmakasūtre'pi deśitam- hastavikṣepaḥ pādavikṣepo'dhāvanaṃ paridhāvanaṃ laṅghanaṃ plavanam,",
    "1121:328": "idamucyate kāyadauṣṭulyamiti ||",
    "1121:329": "āryadharmasaṃgītisūtre tu yathā bodhisattvānāṃ parārthādanyatkarma na kalpate,",
    "1121:330": "tathā spaṣṭameva paridīpitam-yatkiṃcidbhagavan bodhisattvānāṃ kāyakarma,",
    "1121:331": "yatkiṃcidvākkarma,",
    "1121:332": "yatkiṃcinmanaskarma,",
    "1121:333": "tatsarvaṃ sattvāvekṣitaṃ pravartate mahākaruṇādhipateyaṃ sattvahitādhiṣṭānanimittaṃ sarvasattvahitasukhādhyāśayapravṛttam |",
    "1121:334": "sa evaṃhitāśayaḥ evaṃsaṃjñī bhavati- sā mayā pratipattiḥ pratipattavyā yā sarvasattvānāṃ hitāvahā sukhāvahā ca |",
    "1121:335": "peyālaṃ ||",
    "1121:336": "āyataneṣu śūnyagrāmavatpratyavekṣaṇā pratipattiḥ |",
    "1121:337": "na cāyatanaparityāgaṃ spṛhayatīti ||",
    "1121:338": "āryagaganagañjasūtre'pyuktam- tadyathāpi nāma chidrānmārutaḥ praviśati,",
    "1121:339": "evameva yato yata eva cittasya chidraṃ bhavati,",
    "1121:340": "tatastata eva māro'vatāraṃ labhate |",
    "1121:341": "tasmātsadā acchidracittena bodhisattvena bhavitavyam |",
    "1121:342": "tatreyamacchidracittatā yadidaṃ sarvākārajñatāyāḥ śūnyatāyāḥ paripūririti ||",
    "1121:343": "kā punariyaṃ sarvākāravaropetā śūnyatā?",
    "1121:344": "yeyaṃ bodhisattvacaryāyā aparityāgenābhyasyamānā abhayastā vā sarvabhāvaśūnyatā |",
    "1121:345": "eṣā ca ratnacūḍasūtre vistareṇākhyātā ||",
    "1121:346": "tathā akṣayamatisūtre'pi darśitam- pāpakānāmakuśalānāṃ dharmāṇāṃ prahāṇāya chandaṃ janayati |",
    "1121:347": "atra prastāve yāni cānyāni punaḥ kānicidanyānyapi cittavikṣepakarāṇi,",
    "1121:348": "yāni samādhiskandhasya vipakṣāya saṃvartante,",
    "1121:349": "ayamucyate samādhivipakṣaḥ |",
    "1121:350": "yāvadime ucyante pāpa[kā] akuśalā dharmā iti ||",
    "1121:351": "śīlapāramitāyāmanarthavarjanaṃ pañcamaḥ paricchedaḥ ||"
}