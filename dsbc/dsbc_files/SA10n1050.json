{
  "SA10n1050:0": "gatāgataparīkṣā dvitīyaṃ prakaraṇam |",
  "SA10n1050:1": "atrāha-yadyapi utpādapratiṣedhātpratītyasamutpādasya anirodhādiviśeṣaṇasiddhiḥ,",
  "SA10n1050:2": "tathāpi anāgamanirgamapratītyasamutpādasiddhaye lokaprasiddhagamanāgamanakriyāpratiṣedhārthaṃ kiṃcidupapattyantaramucyatāmiti |",
  "SA10n1050:3": "ucyate |",
  "SA10n1050:4": "yadi gamanaṃ nāma syānniyataṃ tadgate vā adhvajāte parikalpyeta agate gamyamāne vā |",
  "SA10n1050:5": "sarvathā ca na yujyate ityāha -",
  "SA10n1050:6": "gataṃ na gamyate tāvadagataṃ naiva gamyate |",
  "SA10n1050:7": "gatāgatavinirmuktaṃ gamyamānaṃ na gamyate ||1 ||",
  "SA10n1050:8": "tatra uparatagamikriyamadhvajātaṃ gatamityucyate |",
  "SA10n1050:9": "āviśyamānaṃ gamikriyayā vartamānaṃ gamyata ityucyate |",
  "SA10n1050:10": "yadgatamuparatagamikriyaṃ tadvartamānagamikriyāyogavācinā gamyate ityanena śabdenocyamānamasaṃbaddhamiti kṛtvā gataṃ tāvad gamyata iti na yujyate |",
  "SA10n1050:11": "tāvacchabdena ca pratiṣedhakramaṃ darśayati ||",
  "SA10n1050:12": "agatamapi na gamyate |",
  "SA10n1050:13": "agataṃ hi anupajātagamikriyamanāgatamucyate,",
  "SA10n1050:14": "gamyata iti ca vartamānam |",
  "SA10n1050:15": "ato'nāgatavartamānayoratyantabhedādagatamapi gamyata iti na yujyate |",
  "SA10n1050:16": "yadi agataṃ kathaṃ gamyate,",
  "SA10n1050:17": "atha gamyate na tadagatamiti ||",
  "SA10n1050:18": "gamyamāne'pi nāsti gamanam, yasmāt -",
  "SA10n1050:19": "gatāgatavinirmuktaṃ gamyamānaṃ na gamyate |",
  "SA10n1050:20": "iha hi gantā yaṃ deśamatikrāntaḥ sa tasya deśo gataḥ,",
  "SA10n1050:21": "yaṃ ca nātikrāntaḥ so'syānāgataḥ |",
  "SA10n1050:22": "na ca gatāgatavyatirekeṇa tṛtīyamaparamadhvajātaṃ paśyāmo gamyamānaṃ nāma |",
  "SA10n1050:23": "yataścaivaṃ gamyamānaṃ na gamyate,",
  "SA10n1050:24": "gamyata iti na prajñāyate,",
  "SA10n1050:25": "tasmānnāsti gamyamānam |",
  "SA10n1050:26": "ato na tad gamikriyayā āviśyate na gamyata iti nāsti gamyamāne'pi gamanam ||",
  "SA10n1050:27": "atha syāt - ganturgacchato yaścaraṇākrānto deśaḥ,",
  "SA10n1050:28": "sa gamyamānaḥ syāditi |",
  "SA10n1050:29": "naivam, caraṇayorapi paramāṇusāṃghātatvāt |",
  "SA10n1050:30": "aṅgulyagrāvasthitasya paramāṇoryaḥ pūrvo deśaḥ,",
  "SA10n1050:31": "sa tasya gate'ntargataḥ |",
  "SA10n1050:32": "pārṣṇyavasthitasya caramaparamāṇorya uttaro deśaḥ,",
  "SA10n1050:33": "sa tasya agate'ntargataḥ |",
  "SA10n1050:34": "na ca paramāṇuvyatirekeṇa caraṇamasti |",
  "SA10n1050:35": "tasmānnāsti gatāgatavyatirekeṇa gamyamānam |",
  "SA10n1050:36": "yathā caivaṃ caraṇe vicāraḥ,",
  "SA10n1050:37": "evaṃ paramāṇūnāmapi pūrvāparadigbhāgasaṃbandhena vicāraḥ kārya iti |",
  "SA10n1050:38": "athārdhagataṃ gamyamānam,",
  "SA10n1050:39": "uktamuttaraṃ jāyamānavicāreṇa |",
  "SA10n1050:40": "tasmādgamyamānaṃ na gamyate iti siddham ||1 ||",
  "SA10n1050:41": "tatrāha- gamyata eva gamyamānam | iha hi -",
  "SA10n1050:42": "ceṣṭā yatra gatistatra gamyamāne ca sā yataḥ |",
  "SA10n1050:43": "na gate nāgate ceṣṭā gamyamāne gatistataḥ ||2 ||",
  "SA10n1050:44": "tatra ceṣṭā caraṇotkṣepaparikṣepalakṣaṇā |",
  "SA10n1050:45": "yato vrajato ganturyatra deśe ceṣṭā gatiḥ tatraiva deśe |",
  "SA10n1050:46": "sā ca ceṣṭā na gate'dhvani saṃbhavati nāpyagate,",
  "SA10n1050:47": "kiṃ tu gamyamāna eva |",
  "SA10n1050:48": "tataśca gamyamāne gatiḥ |",
  "SA10n1050:49": "yatra hi gatirupalabhyate tadgamyamānam ,",
  "SA10n1050:50": "tacca gamikriyayā āviśyate |",
  "SA10n1050:51": "tasmād gamyamāna meva gamyate iti |",
  "SA10n1050:52": "eko'tra gamirjñānārthaḥ,",
  "SA10n1050:53": "aparaśca deśāntarasaṃprāptyartha iti ||2 ||",
  "SA10n1050:54": "evamapi parikalpyamāne gamyamānaṃ na gamyata ityāha -",
  "SA10n1050:55": "gamyamānasya gamanaṃ kathaṃ nāmopapatsyate |",
  "SA10n1050:56": "gamyamāne dvigamanaṃ yadā naivopapadyate ||3 ||",
  "SA10n1050:57": "iha hi gamikriyāyogādeva gamyamānavyapadeśamicchati bhavān,",
  "SA10n1050:58": "tacca iti gamyata bravīti |",
  "SA10n1050:59": "ekā cātra gamikriyā,",
  "SA10n1050:60": "tayā gamyamānavyapadeśo bhavatu kāmamadhvanaḥ |",
  "SA10n1050:61": "gamyata iti bhūyaḥ kriyāsaṃbandho gamyamānasya na yujyata iti",
  "SA10n1050:62": "gamyamānasya gamanaṃ kathaṃ nāmopapatsyate |",
  "SA10n1050:63": "kāraṇamāha-",
  "SA10n1050:64": "gamyamāne dvigamanaṃ yadā naivopapadyate ||iti ||",
  "SA10n1050:65": "gamyamānamiti gamyata ityarthaḥ |",
  "SA10n1050:66": "dvigataṃ gamanaṃ dvigamanam |",
  "SA10n1050:67": "ekasyā gamikriyāyā gamyamāna mityatropayuktatvād dvitīyāyā abhāvācca,",
  "SA10n1050:68": "gamyata ityayaṃ vyapadeśo vinā gamanena yadā naivopapadyate,",
  "SA10n1050:69": "tadā gamyamānaṃ gamyata iti paripūrṇo vākyārtho nāstītyabhiprāyaḥ |",
  "SA10n1050:70": "gamyamānamityetāvanmātrameva saṃbhavati dvitīyakriyābhāvāt,",
  "SA10n1050:71": "na tu gamyata iti ||3 ||",
  "SA10n1050:72": "atha gamyate ityatraiva gamikriyāsaṃbandha iṣyate,",
  "SA10n1050:73": "evaṃ sati gamyamānavyapadeśe nāsti kriyā saṃbandha iti na paripūrṇatā vākyārthasyetyāha -",
  "SA10n1050:74": "gamyamānasya gamanaṃ yasya tasya prasajyate |",
  "SA10n1050:75": "ṛte gatergamyamānaṃ gamyamānaṃ hi gamyate ||4 ||",
  "SA10n1050:76": "yasya vādino gamyamānasya gamanamiti pakṣaḥ,",
  "SA10n1050:77": "gamyamāne saṃjñābhūte gamikriyāśūnye yo gamikriyāmādheyabhūtāmicchati,",
  "SA10n1050:78": "tasya pakṣe ṛte gatergamyamānamiti prasajyate,",
  "SA10n1050:79": "gatirahitaṃ gamanaṃ syāt ,",
  "SA10n1050:80": "yasmādasya gamyamānaṃ hi gamyate |",
  "SA10n1050:81": "hi śabdo yasmādarthe |",
  "SA10n1050:82": "yasmād gatirahitameva gamyamānaṃ sat tasya vādino gamyate,",
  "SA10n1050:83": "gamyata ityatra kriyopayogāt,",
  "SA10n1050:84": "tasmād gatirahitaṃ gamanaṃ prasajyate ||4 ||",
  "SA10n1050:85": "atha ubhayatrāpi kriyāsaṃbandha iṣyate gamyamāne gamyate ityatra ca, evamapi -",
  "SA10n1050:86": "gamyamānasya gamane prasaktaṃ gamanadvayam |",
  "SA10n1050:87": "yena tadgamyamānaṃ ca yaccātra gamanaṃ punaḥ ||5 ||",
  "SA10n1050:88": "yena gamanena yogādgamyamānavyapadeśaṃ pratilabhate'dhvā,",
  "SA10n1050:89": "tadekaṃ gamanam ||",
  "SA10n1050:90": "tatra gamyamāne'dhikaraṇabhute dvitīyaṃ gamanaṃ yena so'dhvā gamyate |",
  "SA10n1050:91": "etadgamanadvayaṃ gamyamānasya gamane sati prasaktam ||5 ||",
  "SA10n1050:92": "bhavatu gamanadvayam,",
  "SA10n1050:93": "ko doṣa iti cet,",
  "SA10n1050:94": "ayaṃ doṣaḥ | yasmāt -",
  "SA10n1050:95": "dvau gantārau prasajyete prasakte gamanadvaye |",
  "SA10n1050:96": "kiṃ punaḥ kāraṇaṃ gantṛdvayaprasaṅge ityāha -",
  "SA10n1050:97": "gantāraṃ hi tiraskṛtya gamanaṃ nopapadyate ||6 ||",
  "SA10n1050:98": "yasmādavaśyaṃ kriyā svasādhanamapekṣate karma kartāraṃ vā |",
  "SA10n1050:99": "gamikriyā caivaṃ kartaryavasthitā,",
  "SA10n1050:100": "ato gantāramapekṣate |",
  "SA10n1050:101": "nāsti ca ekasminneva gacchati devadatte dvitīyaḥ karteti |",
  "SA10n1050:102": "ataḥ kartṛdvayā bhāvānnāsti gamanadvayam |",
  "SA10n1050:103": "tataśca gamyamānaṃ gamyata iti nopapadyate ||",
  "SA10n1050:104": "atha syāt-yadāyaṃ devadattaḥ sthitaḥ,",
  "SA10n1050:105": "sa na bhāṣate?",
  "SA10n1050:106": "paśyati na ?",
  "SA10n1050:107": "tadaiko'nekakriyo dṛṣṭaḥ,",
  "SA10n1050:108": "evamekasmin gantari kriyādvayaṃ bhaviṣyati iti |",
  "SA10n1050:109": "naivam |",
  "SA10n1050:110": "śaktirhi kārako na dravyam |",
  "SA10n1050:111": "kriyābhedācca tatsādhanasyāpi śakteḥ siddha eva bhedaḥ |",
  "SA10n1050:112": "na hi sthitikriyayā vaktā syāt |",
  "SA10n1050:113": "dravyamekamiti cet,",
  "SA10n1050:114": "bhavatu evam,",
  "SA10n1050:115": "na tu dravyaṃ kārakaḥ,",
  "SA10n1050:116": "kiṃ tarhi śaktiḥ,",
  "SA10n1050:117": "sā ca bhidyata eva |",
  "SA10n1050:118": "api ca |",
  "SA10n1050:119": "sadṛśakriyādvaya kārakatvaṃ naikadeśikasya dṛṣṭam,",
  "SA10n1050:120": "ato naikasya ganturgamanadvayam ||6 ||",
  "SA10n1050:121": "atrāha-yadyapyevaṃ tathāpi gantari devadatte gamanamupalabhyate devadatto gacchatīti vyapadeśāt |",
  "SA10n1050:122": "tataśca vidyata eva gamanaṃ gamanāśrayagantṛsadbhāvāt |",
  "SA10n1050:123": "ucyate |",
  "SA10n1050:124": "syādevaṃ yadi gamanāśrayo gantā syāt, na tvasti |",
  "SA10n1050:125": "kathamityāha -",
  "SA10n1050:126": "gantāraṃ cetiraskṛtya gamanaṃ nopapadyate |",
  "SA10n1050:127": "gamane'sati gantātha kuta eva bhaviṣyati ||7 ||",
  "SA10n1050:128": "gantāramantareṇa nirāśrayaṃ gamanamasadityuktam,",
  "SA10n1050:129": "tataśca gantāraṃ cetiraskṛtya pratyākhyāya gamanaṃ nāsti,",
  "SA10n1050:130": "asati gamane kuto nirhetuko gantā?",
  "SA10n1050:131": "ato nāsti gamanam ||7 ||",
  "SA10n1050:132": "atrāha -vidyata eva gamanam,",
  "SA10n1050:133": "tadvatastena vyapadeśāt |",
  "SA10n1050:134": "iha gantā gamanena yuktaḥ,",
  "SA10n1050:135": "tadyogācca gacchati |",
  "SA10n1050:136": "yadi gamanaṃ na syāt,",
  "SA10n1050:137": "gamanavato devadattasya gacchatīti vyapadeśo na syāt,",
  "SA10n1050:138": "daṇḍābhāve daṇḍivyapadeśābhāvavat |",
  "SA10n1050:139": "ucyate |",
  "SA10n1050:140": "syādgamanam,",
  "SA10n1050:141": "yadi gacchatītyevaṃ vyapadeśaḥ syāt | yasmāt -",
  "SA10n1050:142": "gantā na gacchati tāvadagantā naiva gacchati |",
  "SA10n1050:143": "anyo ganturagantuśca kastṛtīyo hi gacchati ||8 ||",
  "SA10n1050:144": "iha gacchatīti gantā,",
  "SA10n1050:145": "sa tāvanna gacchati,",
  "SA10n1050:146": "yathā ca na gacchati tathottareṇa ślokatrayeṇa pratipādayiṣyati |",
  "SA10n1050:147": "agantāpi na gacchati |",
  "SA10n1050:148": "agantā hi nāma yo gamikriyārahitaḥ |",
  "SA10n1050:149": "gacchatīti ca gamikriyāyogapravṛttaḥ śabdaḥ |",
  "SA10n1050:150": "yadyasāvagantā,",
  "SA10n1050:151": "kathaṃ gacchati?",
  "SA10n1050:152": "atha gacchati,",
  "SA10n1050:153": "nāsau agantā iti |",
  "SA10n1050:154": "tadubhayavyatirikto gacchatīti cennaivam |",
  "SA10n1050:155": "ko hi ganturaganturvinirmuktastṛtīyo'sti yo gacchatīti kalpyeta?",
  "SA10n1050:156": "tasmānnāsti gamanam ||8 ||",
  "SA10n1050:157": "atrāha-nāgantā gacchati nāpyubhayarahitaḥ,",
  "SA10n1050:158": "kiṃ tarhi gantaiva gacchatīti |",
  "SA10n1050:159": "etadapyasat kiṃ kāraṇam ? yasmāt -",
  "SA10n1050:160": "gantā tāvadgacchatīti kathamevopapatsyate |",
  "SA10n1050:161": "gamanena vinā gantā yadā naivopapadyate ||9 ||",
  "SA10n1050:162": "gantā gacchatītyatra vākye ekaiva gamikriyā,",
  "SA10n1050:163": "tayā ca gacchatīti vyapadiśyate |",
  "SA10n1050:164": "ganteti tu vyapadeśe nāsti dvitīyā gamikriyā iti |",
  "SA10n1050:165": "gamanena vinā gantā,",
  "SA10n1050:166": "agacchan ganteti yadā na saṃbhavati,",
  "SA10n1050:167": "tadā gantā gacchatīti na yujyate |",
  "SA10n1050:168": "kāmaṃ gacchatītyastu,",
  "SA10n1050:169": "ganteti tu na saṃbhavatīti tadayuktam ||9 ||",
  "SA10n1050:170": "atha gatiyogātsagatika eva gantā,",
  "SA10n1050:171": "tathāpi dvitīyagamikriyābhāvadgacchatīti vyapadeśo na syādityāha -",
  "SA10n1050:172": "pakṣo gantā gacchatīti yasya tasya prasajyate |",
  "SA10n1050:173": "gamanena vinā gantā ganturgamanamicchataḥ ||10 ||",
  "SA10n1050:174": "yasya vādino gamikriyāyogādeva ganteti pakṣaḥ,",
  "SA10n1050:175": "tasya ganturgamanamicchataḥ sagamanagantṛvyapa deśādgamanena vinā gantā gacchatīti syāt,",
  "SA10n1050:176": "dvitīyagamikriyābhāvāt |",
  "SA10n1050:177": "ato gantā gacchatīti na yujyate |",
  "SA10n1050:178": "gacchatītyetasyārthe ganteti śabdo gamanena vinā gantetyatra vākye || 10 ||",
  "SA10n1050:179": "atha ubhayatrāpi gatiyoga iṣyate gantā gacchatīti, evamapi -",
  "SA10n1050:180": "gamane dve prasajyete gantā yadyuta gacchati |",
  "SA10n1050:181": "ganteti cocyate yena gantā san yacca gacchati ||11 ||",
  "SA10n1050:182": "yena gamanena yogād gantetyucyate vyapadiśyate tadekaṃ gamanam |",
  "SA10n1050:183": "gantā bhavan yacca gacchati,",
  "SA10n1050:184": "yāṃ ca gatikriyāṃ karoti,",
  "SA10n1050:185": "tadetadgamanadvayaṃ prasaktam |",
  "SA10n1050:186": "ato gantṛdvayaprasaṅga iti pūrvavad dūṣaṇaṃ vaktavyam |",
  "SA10n1050:187": "tasmānnāsti gacchatīti vyapadeśaḥ ||",
  "SA10n1050:188": "atrāha -yadyapyevam,",
  "SA10n1050:189": "tathāpi devadatto gacchatīti vyapadeśasadbhāvādgamanastīti |",
  "SA10n1050:190": "naivam |",
  "SA10n1050:191": "yasmāddevadattāśrayaivaiṣā cintā kimasau gantā san gacchati,",
  "SA10n1050:192": "uta agantā gacchati,",
  "SA10n1050:193": "tadvayatirikto veti |",
  "SA10n1050:194": "sarvathā ca nopapadyata iti yatkiṃcidetat ||",
  "SA10n1050:195": "atrāha - vidyata eva gamanam,",
  "SA10n1050:196": "tadārambhasadbhāvāt |",
  "SA10n1050:197": "iha devadattaḥ sthityupamardena gamanamārabhate |",
  "SA10n1050:198": "na ca avidyamānakūrmaromaprāvārādikamārabhate |",
  "SA10n1050:199": "ucyate |",
  "SA10n1050:200": "syādgamanaṃ yadi tadāramme eva syāt | yasmāt -",
  "SA10n1050:201": "gate nārabhyate gantuṃ gataṃ nārabhyate'gate |",
  "SA10n1050:202": "nārabhyate gamyamāne gantumārabhyate kuha ||12 ||",
  "SA10n1050:203": "yadi gamanārambho bhavet,",
  "SA10n1050:204": "tad gate vādhvanyāramyeta,",
  "SA10n1050:205": "agate vā gamyamāne vā |",
  "SA10n1050:206": "tatra gate gamanaṃ nārabhyate,",
  "SA10n1050:207": "taddhi nāma uparatagamikriyam |",
  "SA10n1050:208": "yadi tatra gamanamārabhyeta,",
  "SA10n1050:209": "tad gatamityevaṃ na syād atītavartamānayorvirodhāt |",
  "SA10n1050:210": "agate'pi gamanaṃ nārabhyate,",
  "SA10n1050:211": "anāgatavartamānayorvirodhāt |",
  "SA10n1050:212": "nāpi gamyamāne,",
  "SA10n1050:213": "tadabhāvāt kriyādvayaprasaṅgāt kartṛdvayaprasaṅgācca |",
  "SA10n1050:214": "tadevaṃ sarvatra gamanārambhamapaśyannāha- gantumārabhyate kuheti ||12 ||",
  "SA10n1050:215": "yathā ca gamanaṃ na saṃbhavati tathā pratipādayannāha -",
  "SA10n1050:216": "na pūrvaṃ gamanārambhādgamyamānaṃ na vā gatam |",
  "SA10n1050:217": "yatrārabhyeta gamanamagate gamanaṃ kutaḥ ||13 ||",
  "SA10n1050:218": "iha devadatto yadāvasthita āste,",
  "SA10n1050:219": "sa tadā gamanaṃ nārabhate |",
  "SA10n1050:220": "tasya gamanārambhātpūrvaṃ na gamyamānamadhvajātamasti,",
  "SA10n1050:221": "na ca gataṃ yatra gamanamārabhyeta |",
  "SA10n1050:222": "tasmād gatagamyamānābhāvādenayorna gamanārambhaḥ ||",
  "SA10n1050:223": "atha syāt- yadyapi gamanārambhātpūrvaṃ na gataṃ na gamyamānaṃ tathāpyagatamasti,",
  "SA10n1050:224": "tatra gamanārambhaḥ syāditi |",
  "SA10n1050:225": "ucyate |",
  "SA10n1050:226": "agate gamanaṃ kutaḥ |",
  "SA10n1050:227": "anupajātagamikriyamanārabdhagamikriyamagatam |",
  "SA10n1050:228": "tatra gamanārambha ityasaṃbaddhametadityāha - agate gamanaṃ kutaḥ iti ||13 ||",
  "SA10n1050:229": "yadyapi gatāgatagamyamāneṣu gamanārambho nāsti,",
  "SA10n1050:230": "gatāgatagamyamānāni tu santi |",
  "SA10n1050:231": "na cāsati gamane etāni yujyanta iti |",
  "SA10n1050:232": "ucyate |",
  "SA10n1050:233": "syād gamanaṃ yadyetānyeva syuḥ |",
  "SA10n1050:234": "sati hi gamikriyāprārambhe yatroparatā gamikriyā tad gatamiti parikalpyeta,",
  "SA10n1050:235": "yatra vartamānā tad gamyamānam,",
  "SA10n1050:236": "yatrājātā tadagatamiti |",
  "SA10n1050:237": "yadā tu gamikriyāprārambha eva nāsti, tadā-",
  "SA10n1050:238": "gataṃ kiṃ gamyamanaṃ kimagataṃ kiṃ vikalpyate |",
  "SA10n1050:239": "adṛśyamāna ārambhe gamanasyaiva sarvathā ||14 ||",
  "SA10n1050:240": "prārambhe'nupalabhyamāne kiṃ mithyādhvatrayaṃ parikalpyate,",
  "SA10n1050:241": "kuto vā tadvayapadeśakāraṇaṃ gamanamityayuktametat ||14 ||",
  "SA10n1050:242": "atrāha- vidyata eva gamanaṃ tatpratipakṣasadbhāvāt |",
  "SA10n1050:243": "yasya ca pratipakṣo'sti,",
  "SA10n1050:244": "tadasti,",
  "SA10n1050:245": "ālokāndhakāravat pārāvāravat saṃśayaniścayavacca |",
  "SA10n1050:246": "asti ca gamanasya pratipakṣaḥ sthānamiti |",
  "SA10n1050:247": "ucyate |",
  "SA10n1050:248": "syād gamanaṃ yadi tatpratipakṣaḥ sthānaṃ syāt |",
  "SA10n1050:249": "kathamihedaṃ sthānaṃ ganturagantustadanyasya vā parikalpyeta?",
  "SA10n1050:250": "sarvathā ca na yujyata ityāha -",
  "SA10n1050:251": "gantā na tiṣṭhati tāvadagantā naiva tiṣṭhati |",
  "SA10n1050:252": "anyo ganturagantuśca kastṛtīyo'tha tiṣṭhati ||15 ||",
  "SA10n1050:253": "yathā gantā na tiṣṭhati tathottareṇa ślokenākhyāsyati |",
  "SA10n1050:254": "agantāpi na tiṣṭhati,",
  "SA10n1050:255": "sa hi tiṣṭhatyeva,",
  "SA10n1050:256": "tasya kimaparayā sthityā prayojanam?",
  "SA10n1050:257": "agantāpi na tiṣṭhati ?",
  "SA10n1050:258": "sa hi tiṣṭhatyeva,",
  "SA10n1050:259": "tasya kimaparayā sthityā prayojanam?",
  "SA10n1050:260": "ekayā sthityā agantā aparayā tiṣṭhatīti sthitidvayaprasaṅgāt sthātṛdvayaprasaṅga iti pūrvavaddoṣaḥ |",
  "SA10n1050:261": "gantragantṛrahitaścānyo nāsti ||15 ||",
  "SA10n1050:262": "atrāha - nāgantā tiṣṭhati,",
  "SA10n1050:263": "nāpi ganturagantuścānyaḥ,",
  "SA10n1050:264": "kiṃ tarhi gantaiva tiṣṭhatīti naivam | yasmāt-",
  "SA10n1050:265": "gantā tāvattiṣṭhatīti kathamevopapatsyate |",
  "SA10n1050:266": "gamanena vinā gantā yadā naivopapadyate ||16 ||",
  "SA10n1050:267": "yadāyaṃ tiṣṭhatītyucyate,",
  "SA10n1050:268": "tadā sthitivirodhi gamanamasya nāsti,",
  "SA10n1050:269": "vinā ca gamanaṃ gantṛvyapadeśo nāsti |",
  "SA10n1050:270": "ato gantā tiṣṭhatīti nopapadyate ||16 ||",
  "SA10n1050:271": "atrāha - vidyata eva gamanam,",
  "SA10n1050:272": "tannivṛttisadbhāvāt |",
  "SA10n1050:273": "iha gaternivartamānaḥ sthitimārabhate gamanābhāve tu na tato nivarteta |",
  "SA10n1050:274": "ucyate |",
  "SA10n1050:275": "syād gamanaṃ yadi tannivṛttireva syāt |",
  "SA10n1050:276": "[na tvasti] yasmāt -",
  "SA10n1050:277": "na tiṣṭhati gamyamānānna gatānnāgatādapi |",
  "SA10n1050:278": "tatra gantā gatādadhvano na nivartate gatyabhāvāt |",
  "SA10n1050:279": "agatādapi , gatyabhāvādeva |",
  "SA10n1050:280": "gamyamānādapi na nivartate tadanupalabdheḥ gamikriyābhāvācca |",
  "SA10n1050:281": "tasmānna gatinivṛttiḥ ||",
  "SA10n1050:282": "atrāha - yadi gamanapratidvandvisthityabhāvādgatirasatī,",
  "SA10n1050:283": "evaṃ tarhi gamanaprasiddhaye sthiti sādhayāmaḥ,",
  "SA10n1050:284": "tatsiddhau gamanasiddhiḥ |",
  "SA10n1050:285": "tasmādvidyata eva sthānaṃ pratidvandvisadbhāvāt,",
  "SA10n1050:286": "sthiterhi pratidvandvi gamanam,",
  "SA10n1050:287": "tadasti,",
  "SA10n1050:288": "tataśca sthitirapi,",
  "SA10n1050:289": "pratidvandvisadbhāvāt |",
  "SA10n1050:290": "etadapyayuktam | yasmāt -",
  "SA10n1050:291": "gamanaṃ saṃpravṛttiśca nivṛttiśca gateḥ samā ||17 ||",
  "SA10n1050:292": "atra hi yadgamanaṃ sthitisiddhaye varṇitaṃ tadgatyā samaṃ gatidūṣaṇena tulyamityarthaḥ |",
  "SA10n1050:293": "yathā gantā na tiṣṭhati tāvadityādinā gatiprasiddhaye sthiterhetutvenopāttāyā dūṣaṇamuktam,",
  "SA10n1050:294": "evamihāpi sthitiprasiddhaye gamanasya hetutvenopāttasya sthātā na gacchati tāvadityādinā ślokadvayapāṭhaparivartena dūṣaṇaṃ vaktavyamiti nāsti gamanam,",
  "SA10n1050:295": "tadabhāvātpratidvandvinī sthitirapīti |",
  "SA10n1050:296": "evaṃ tāvad gamanaṃ gatyā tulyaṃ pratyākhyeyam ||",
  "SA10n1050:297": "atha syāt - vidyata eva sthānaṃ tadārambhasadbhāvāt |",
  "SA10n1050:298": "iha gatyupamardena sthānamārabhyate,",
  "SA10n1050:299": "kathaṃ tanna syāt ? ucyate |",
  "SA10n1050:300": "saṃpravṛttiśca gateḥ samā vācyā |",
  "SA10n1050:301": "tatra yathā pūrvaṃ gate nārabhyate gantumityādinā gamanārambho niṣiddhaḥ, evamihāpi -",
  "SA10n1050:302": "sthite nārabhyate sthātuṃ sthātuṃ nārabhyate'sthite |",
  "SA10n1050:303": "nārabhyate sthīyamāne sthātumārabhyate kuha ||",
  "SA10n1050:304": "ityādinā ślokatrayaparivartena sthānasaṃpravṛttirapi gateḥ samā |",
  "SA10n1050:305": "sthānanivṛttirapi gatinivṛttyā samā pratyākhyeyā |",
  "SA10n1050:306": "yathā gatiniṣedhe -",
  "SA10n1050:307": "na tiṣṭhati gamyamānānna gatānnāgatādapi |",
  "SA10n1050:308": "iti gaterdūṣaṇamuktam,",
  "SA10n1050:309": "evaṃ sthitiniṣedhe'pi",
  "SA10n1050:310": "na gacchati sthīyamānānna sthitānnāsthitādapi |",
  "SA10n1050:311": "iti gatyā tulyaṃ dūṣaṇamiti nāsti sthitiḥ |",
  "SA10n1050:312": "tadabhāvātkuto gatipratipakṣasthitisadbhāvavādināṃ gateḥ siddhiriti ||17 ||",
  "SA10n1050:313": "api ca | yadi gamanaṃ syāt,",
  "SA10n1050:314": "gantṛvyatirekeṇa vā syādavyatirekeṇa vā?",
  "SA10n1050:315": "sarvathā ca vicāryamāṇaṃ na saṃbhavatītyāha -",
  "SA10n1050:316": "yadeva gamanaṃ gantā sa eveti na yujyate |",
  "SA10n1050:317": "anya eva punargantā gateriti na yujyate ||18 ||",
  "SA10n1050:318": "kathaṃ punarna yujyata ityāha -",
  "SA10n1050:319": "yadeva gamanaṃ gantā sa eva hi bhavedyadi |",
  "SA10n1050:320": "ekībhāvaḥ prasajyeta kartuḥ karmaṇa eva ca ||19 ||",
  "SA10n1050:321": "yeyaṃ gamikriyā,",
  "SA10n1050:322": "sā yadi ganturavyatiriktā nānyā syāt,",
  "SA10n1050:323": "tadā kartuḥ kriyāyāścaikatvaṃ syāt |",
  "SA10n1050:324": "tataśca iyaṃ kriyā,",
  "SA10n1050:325": "ayaṃ kartā,",
  "SA10n1050:326": "iti viśeṣo na syāt |",
  "SA10n1050:327": "na ca chidikriyāyāḥ chettuśca ekatvam |",
  "SA10n1050:328": "ato yadeva gamanaṃ sa eva ganteti na yujyate ||19 ||",
  "SA10n1050:329": "anyatvamapi gantṛgamanayoryathā nāsti tathā pratipādayannāha -",
  "SA10n1050:330": "anya eva punargantā gateryadi vikalpyate |",
  "SA10n1050:331": "gamanaṃ syādṛte ganturgantā syādgamanādṛte ||20 ||",
  "SA10n1050:332": "yadi hi gantṛgamanayoranyatvaṃ syāt,",
  "SA10n1050:333": "tadā gamananirapekṣo gantā syāt,",
  "SA10n1050:334": "gantṛnirapekṣaṃ ca gamanaṃ gṛhyeta pṛthak siddhaṃ ghaṭādiva paṭaḥ |",
  "SA10n1050:335": "na ca gantuḥ pṛthaksiddhaṃ gamanaṃ gṛhyata iti |",
  "SA10n1050:336": "anya eva punargantā gateriti na yujyate iti prasādhitametat ||20 ||",
  "SA10n1050:337": "tadevam -",
  "SA10n1050:338": "ekībhāvena vā siddhirnānābhāvena vā yayoḥ |",
  "SA10n1050:339": "na vidyate, tayoḥ siddhiḥ kathaṃ nu khalu vidyate ||21 ||",
  "SA10n1050:340": "yayorgantṛgamanayoryathoditanyāyena ekībhāvena vā nānābhāvena vā nāsti siddhiḥ,",
  "SA10n1050:341": "tayoridānīṃ kenānyena prakāreṇa siddhirastu?",
  "SA10n1050:342": "ata āha - tayoḥ siddhiḥ kathaṃ nu khalu vidyata iti |",
  "SA10n1050:343": "nāsti gantṛgamanayoḥ siddhirityabhiprāyaḥ ||21 ||",
  "SA10n1050:344": "atrāha - iha devadatto gantā gacchatīti lokaprasiddham |",
  "SA10n1050:345": "tatra yathā vaktā vācaṃ bhāṣate,",
  "SA10n1050:346": "kartā kriyāṃ karoti,",
  "SA10n1050:347": "iti prasiddham,",
  "SA10n1050:348": "evaṃ yayā gatyā gantetyabhivyajyate tāṃ gacchatīti na yathoktadoṣaḥ |",
  "SA10n1050:349": "tadapyasat | yasmāt -",
  "SA10n1050:350": "gatyā yayocyate gantā gatiṃ tāṃ sa na gacchati |",
  "SA10n1050:351": "yayā gatyā devadatto gantetyabhivyajate,",
  "SA10n1050:352": "sa gantā san tāṃ tāvanna gacchati,",
  "SA10n1050:353": "na prāpnoti yadi vā na karotītyarthaḥ |",
  "SA10n1050:354": "yasmānna gatipūrvo'sti",
  "SA10n1050:355": "gateḥ pūrvo gatipūrvaḥ |",
  "SA10n1050:356": "yadi gantā gateḥ pūrvaṃ siddhaḥ syāt,",
  "SA10n1050:357": "sa tāṃ gacchet |",
  "SA10n1050:358": "katham yasmāt -",
  "SA10n1050:359": "kaścitkiṃciddhi gacchati ||22 ||",
  "SA10n1050:360": "kaściddevadattaḥ kiṃcidarthāntarabhūtaṃ grāmaṃ nagaraṃ vā gacchatīti dṛṣṭam |",
  "SA10n1050:361": "na caivaṃ yayā gatyā gantetyucyate,",
  "SA10n1050:362": "tasyāḥ pūrvaṃ siddharūpo gatinirapekṣo gantā nāma asti yastāṃ gacchet ||22 ||",
  "SA10n1050:363": "atha manyase - yayā gatyā gantetyabhivyajyate,",
  "SA10n1050:364": "tāmeva asau na gacchati,",
  "SA10n1050:365": "kiṃ tahi tato'nyāmiti |",
  "SA10n1050:366": "etadapyasat | yasmāt -",
  "SA10n1050:367": "gatyā yayocyate gantā tato'nyāṃ sa na gacchati |",
  "SA10n1050:368": "gatī dve nopapadyete yasmādeke pragacchati ||23 ||",
  "SA10n1050:369": "yayā gatyā gantā abhivyajyate,",
  "SA10n1050:370": "tato'nyāmapi sa gantā san na gacchati,",
  "SA10n1050:371": "gatidvaya prasaṅgāt |",
  "SA10n1050:372": "yayā gatyā gantā abhivyajyate,",
  "SA10n1050:373": "gantā san yāṃ cāparāṃ gacchatītyetad gati dvayaṃ prasaktam |",
  "SA10n1050:374": "na ca ekasmin gantari gatidvayam |",
  "SA10n1050:375": "ityuktametat |",
  "SA10n1050:376": "etena vaktā vācaṃ bhāṣate kartā kriyāṃ karoti,",
  "SA10n1050:377": "iti pratyuktam ||23 ||",
  "SA10n1050:378": "tadevam -",
  "SA10n1050:379": "sadbhūto gamanaṃ gantā triprakāraṃ na gacchati |",
  "SA10n1050:380": "nāsadbhūto'pi gamanaṃ triprakāraṃ sa gacchati ||24 ||",
  "SA10n1050:381": "gamanaṃ sadasadbhūtastriprakāraṃ na gacchati |",
  "SA10n1050:382": "tatra gamyata iti gamanamihocyate |",
  "SA10n1050:383": "tatra sadbhūto gantā yo gamikriyāyuktaḥ |",
  "SA10n1050:384": "asadbhūto gantā yo gamikriyārahitaḥ |",
  "SA10n1050:385": "sadasadbhūto ya ubhayapakṣīyarūpaḥ |",
  "SA10n1050:386": "evaṃ gamanamapi triprakāraṃ gamikriyāsaṃbandhena veditavyam |",
  "SA10n1050:387": "tatra sadbhūto gantā sadbhūtamasadbhūtaṃ sadasadbhūtaṃ triprakāraṃ gamanaṃ na gacchati |",
  "SA10n1050:388": "etacca karmakārakaparīkṣāyāmākhyāsyate |",
  "SA10n1050:389": "evamasadbhūto'pi gantā triprakāraṃ gamanaṃ na gacchati |",
  "SA10n1050:390": "sadasadbhūto'pīti tatraiva pratipādayiṣyati |",
  "SA10n1050:391": "yataścaivaṃ gantṛgantavyagamanāni vicāryamāṇāni na santi,",
  "SA10n1050:392": "tasmādgatiśca gantā ca gantavyaṃ ca na vidyate ||25 ||",
  "SA10n1050:393": "yathoktamāryākṣayamatinirdeśasūtre -",
  "SA10n1050:394": "agatiriti bhadanta śāradvatīputra saṃkarṣaṇapadametat |",
  "SA10n1050:395": "gatiriti bhadanta śāradvatīputra niṣkarṣaṇapadametat |",
  "SA10n1050:396": "yatra na saṃkarṣaṇapadaṃ na niṣkarṣaṇapadaṃ tadāryāṇāṃ padam |",
  "SA10n1050:397": "apadayogena anāgatiragatiścāryāṇāṃ gatiriti ||",
  "SA10n1050:398": "yadi bījamevāṅkure saṃkramati,",
  "SA10n1050:399": "bījameva tatsyānna yadaṅkuraḥ śāśvatadoṣaprasaṅgaśca |",
  "SA10n1050:400": "athāṅkuro'nyata āgacchati,",
  "SA10n1050:401": "ahetukadoṣaprasaṅgaḥ syāt |",
  "SA10n1050:402": "na cāhetukasyotpattiḥ kharaviṣāṇasyeva ||",
  "SA10n1050:403": "ata evāha bhagavān -",
  "SA10n1050:404": "bījasya sato yathāṅkuro na ca yo bīju sa caiva aṅkuro |",
  "SA10n1050:405": "na ca anyu tato na caiva tadevamanuccheda aśāśvata dharmatā ||iti ||",
  "SA10n1050:406": "mudrātpratimudra dṛśyate mudrasaṃkrānti na copalabhyate |",
  "SA10n1050:407": "na ca tatra na caiva sānyato evaṃ saṃskāranucchedaśāśvatāḥ ||iti ca ||",
  "SA10n1050:408": "tathā -",
  "SA10n1050:409": "ādarśapṛṣṭhe tatha tailapātre nirīkṣate nārimukhaṃ alaṃkṛtam |",
  "SA10n1050:410": "so tatra rāgaṃ janayitva bālo pradhāvito kāmi gaveṣamāṇo ||",
  "SA10n1050:411": "mukhasya saṃkrānti yadā na vidyate bimbe mukhaṃ naiva kadāci labhyate |",
  "SA10n1050:412": "mūḍho yathā so janayeta rāgaṃ tathopamān jānatha sarvadharmān ||",
  "SA10n1050:413": "tathā [ āryasamādhirājasūtre'pi ] -",
  "SA10n1050:414": "tahi kāli so daśabalo anagho",
  "SA10n1050:415": "jinu bhāṣate imu samādhivaram |",
  "SA10n1050:416": "supinopamā bhagavatī sakalā",
  "SA10n1050:417": "na hi kaści jāyati na co mriyate ||",
  "SA10n1050:418": "na ca sattvu labhyati na jīvu naro",
  "SA10n1050:419": "imi dharma phenakadalīsadṛśāḥ |",
  "SA10n1050:420": "māyopamā gaganavidyusamā",
  "SA10n1050:421": "dakacandrasaṃnibha marīcisamāḥ ||",
  "SA10n1050:422": "na ca asmi loki mṛtu kaści naro",
  "SA10n1050:423": "paraloka saṃkramati gacchati vā |",
  "SA10n1050:424": "na ca karma naśyati kadāci kṛtaṃ",
  "SA10n1050:425": "phalu deti kṛṣṇa śubha saṃsarato ||",
  "SA10n1050:426": "na ca śāśvataṃ na ca uccheda puno",
  "SA10n1050:427": "na ca karmasaṃcayu na cāpi sthitiḥ |",
  "SA10n1050:428": "na ca so'pi kṛtva punarāspṛśati",
  "SA10n1050:429": "na ca anyu kṛtva puna vedayate ||",
  "SA10n1050:430": "na ca saṃkramo na ca punāgamanaṃ",
  "SA10n1050:431": "na ca sarvamasti na ca nāsti punaḥ |",
  "SA10n1050:432": "na ca dṛṣṭa sthānagatiśuddhiriho",
  "SA10n1050:433": "na ca satvacāra supaśāntagati ||",
  "SA10n1050:434": "supinopamaṃ hi tribhavaṃ vaśikaṃ",
  "SA10n1050:435": "laghu bhagnamanityena māyasamam |",
  "SA10n1050:436": "na ca āgataṃ na ca ihopagataṃ",
  "SA10n1050:437": "śūnyānimitta sada saṃtatiyo ||",
  "SA10n1050:438": "anutpāda śānta animittapadaṃ",
  "SA10n1050:439": "sugatāna gocara jināna guṇā |",
  "SA10n1050:440": "bala dhāraṇī daśabalāna balaṃ",
  "SA10n1050:441": "buddhāna iyaṃ vṛṣabhitā paramā ||",
  "SA10n1050:442": "varaśukladharmaguṇasaṃnicayo",
  "SA10n1050:443": "guṇajñānadhāraṇibalaṃ paramam |",
  "SA10n1050:444": "ṛddhīvikurvaṇavidhiḥ paramo",
  "SA10n1050:445": "varapañcabhijñapratilābhanayaḥ ||",
  "SA10n1050:446": "iti vistaraḥ ||",
  "SA10n1050:447": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1050:448": "gatāgataparīkṣā nāma dvitīyaṃ prakaraṇam ||"
}