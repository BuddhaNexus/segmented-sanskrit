{
    "698:0": "6 [caturmudrā]|",
    "698:1": "evam - vajrasattvaṃ praṇamyādau viśuddhajñānatanmayam |",
    "698:2": "mudrānvayaḥ samāsena kriyate ātmabuddhaye |",
    "698:3": "iha hi mudrānvayavibhrāntyā mūḍhamanaso bhramanti bhavārṇave duḥkhitāḥ |",
    "698:4": "teṣāṃ sukhena caturmudrārthapratipattaye tanrānusāreṇa mahāsukhasādhanaṃ prasādhyate |",
    "698:5": "caturmudreti -karmmamudrā,",
    "698:6": "dharmmamudrā,",
    "698:7": "mahāmudrā,",
    "698:8": "samayamudrā |",
    "698:9": "tatra karmmamudrāyāḥ svarūpaṃ nirūpyate |",
    "698:10": "karmma yā kāyavāk cittacintā tatpradhānā mudrā kalpanāsvarūpā,",
    "698:11": "tasyāṃ karmmamudrāyāṃ ānandā jāyante kṣaṇabhedena bheditāḥ -",
    "698:12": "kṣaṇajñānāt sukhajñānaṃ evaṃkāre pratiṣṭhitam |",
    "698:13": "ānandāścatvāraḥ - ānandaḥ,",
    "698:14": "paramānandaḥ,",
    "698:15": "sahajānandaḥ,",
    "698:16": "viramānandaḥ | anyathā-",
    "698:17": "paramaviramayormadhye lakṣyaṃ vīkṣya dṛḍhīkuru |",
    "698:18": "iti yaduktaṃ tat saṅgataṃ na bhavati |",
    "698:19": "catvāraḥ kṣaṇāḥ -",
    "698:20": "vicitra,vipāka,",
    "698:21": "vilakṣaṇa,vimardda |",
    "698:22": "madhye vilakṣaṇaṃ dattvā seke boddhavyam |",
    "698:23": "haṭhayoge punaḥ sahajavilakṣaṇayorante sthitirboddhavyā |",
    "698:24": "sekahaṭhayoge cedaṃ nirdiṣṭaṃ bhagavatā |",
    "698:25": "sahajaṃ satsarvvaṃ sahajacchāyānukāritvāt sahajamityabhidhīyate |",
    "698:26": "sahajacchāyā sahajasadṛśaṃ jñānaṃ pratipādayati iti |",
    "698:27": "sahajaṃ prajñājñānam |",
    "698:28": "ata eva prajñājñāne sahajasyotpattirnāsti |",
    "698:29": "yasyāḥ sahajaṃ nāma svarūpaṃ sarvvadharmmānāmakṛtrimalakṣaṇaṃ iti yāvat |",
    "698:30": "tasmāt karmmamudrāṃ prāpya nispandaphalamutpadyate |",
    "698:31": "sadṛśaspando niṣpandaḥ |",
    "698:32": "sādṛśyaṃ yathā darpaṇārpitaṃ mukhasya pratibimbaṃ mukhaṃ na bhavati |",
    "698:33": "na pūrvvasiddhaṃ nāpyadhunāsiddhaṃ tadeva mukhapratibimbaṃ sādṛśyamātramāpādayati tathāpi lokāḥ svamukhaṃ dṛṣṭamiti kṛtvā bhrāntyā santuṣṭā bhavanti |",
    "698:34": "tathaivācāryyāḥ kumatadāḥ prajñājñānamāsādya sahajamanubhūtaṃ iti kṛtvā santoṣaṃ utpādayanti,",
    "698:35": "santuṣṭāśca santo dharmmamudrāyā vārttāmapi na jānanti |",
    "698:36": "dharmmamudrāmajānānā kevalayā karmmamudrayā kṛtrimayā kathamakṛtrimabhūtaṃ sahajākhyaṃ utpadyate |",
    "698:37": "sajātīyāt kāraṇāt sajātīyasya eva kāryyasya utpattirbhavati na tu vijātīyāt yathā śālībījāt śālyaṅkurotpattirbhavati natu kodravyasya |",
    "698:38": "tathā dharmmamudrāyā akṛtrimāyāḥ sakāśāt akṛtrimaṃ sahajaṃ utpadyate |",
    "698:39": "tasmāt dharmmamudraiva kāraṇam |",
    "698:40": "abhede bhedopacāreṇa mahāmudrāyāḥ |",
    "698:41": "kasmāt?tarhi bhagavatoktam -",
    "698:42": "ekārākṛti yaddivyaṃ madhye vaṃkārabhūṣitam |",
    "698:43": "ālayaṃ sarvvasaukhyānāṃ buddhaṃ ratnakaraṇḍakam ||",
    "698:44": "iti | buddhacchāyānukāritvāt karaṇḍakaṃ sthānaṃ ādhāraḥ,",
    "698:45": "tasmāt karmmāṅganāyā ānandasandoharatnākaraṃ saroruham |",
    "698:46": "tat svacchamāsthānaṃ volakakkolarasasaṃyogena avadhṛtyā samvṛtibodhicittamaṇyantargataṃ yadā bhavet tadā kṣaṇikanāmā parasahajākhyaṃ jñānamutpadyate |",
    "698:47": "na tat sahajanispandaḥ |",
    "698:48": "tatsvarūpeṇa prajñājñānānandatrayaḥ kṣaṇacatuṣṭayānvitaṃ mekaṃ haṭhayoge ca karmmamudrāyā niṣpandaphalamuktam |",
    "698:49": "|karmmamudrāniṣyandanirddeśaḥ prathamaḥ ||1||",
    "698:50": "om-dharmmamudrā dharmmadhātusvarūpā niṣprapañcā nirvvikalpā akṛtrimā utpādarahitā karuṇāsvabhāvā paramā nandaikasundaropāyabhūtā |",
    "698:51": "pravāhanityatvena sahajasvabhāvā yā prajñāyāḥ sahajodayatvena abhinnā yā sā dharma mudretyabhidhīyate |",
    "698:52": "anyat lakṣaṇaṃ tasyāḥ saṅkulājñānāndhakāre taraṇikiraṇasadṛśaṃ gurūpadeśataḥ tṛṇatu[ṣa]samā tatrāpi bhrāntiśalyavarjjitaṃ bodhyavyam |",
    "698:53": "sakalakṣitijalapavanahutāśanairmahāśavalitaṃ trailokyaikasvabhāvaṃ nistaraṅgaśūnyatākaruṇābhinnaṃ ca bodhyavyam |",
    "698:54": "uktaṃ ca bhagavatā -",
    "698:55": "lalanā prajñāsvabhāvena rasanopāyasaṃsthitā |",
    "698:56": "avadhutī madhyadeśe tu grāhyagrāhakavarjjitā ||",
    "698:57": "etannipunenāpi tathatākāreṇa sannikṛṣṭakāraṇatvena mārgo jñātavyaḥ |",
    "698:58": "mārgajñāne sādaranirantaraṃ mārgābhyāsāt nirodhasya sahajasvabhāvasya sākṣātkṛtitvaṃ bhavati |",
    "698:59": "tathā coktam -",
    "698:60": "nāpaneyaṃ ataḥ kiñcit prakṣeptavyaṃ na kiñcana |",
    "698:61": "draṣṭavyaṃ bhūtato bhūtaṃ [bhūta]darśī vimucyate ||",
    "698:62": "lalanā rasanā tayormadhyadeśe nivāsinī avadhūtī saivādhigatasakalapadārthasahajasvabhāvaikacittavṛtteḥ sadgurūpadeśato dharmmamudrā mahāmudrāyā abhedena hetubhūtā |",
    "698:63": "dharmmamudrāvipākaphalanirddeśaḥ dvitīyaḥ ||2||",
    "698:64": "āḥ-mahāmudreti |",
    "698:65": "mahati cāsau mudrā ceti mahāmudrā (ceti)|",
    "698:66": "mahāmudrā niḥsvabhāvā jñeyādyāvaraṇavivarjjitā śaradamalamadhyāhnagaganasaṅkāśā sakalasampadādhārabhūtā bhavanirvvāṇaikasvarūpā anālambanakaruṇāśarīrā mahāsukhaikarūpā |",
    "698:67": "tathā ca,amanasikārā dharmmā kuśalā manasikārā dharmmā akuśalā pravacane ca |",
    "698:68": "avikalpitasaṅkalpa apratiṣṭhitamānasa |",
    "698:69": "asmṛtyamanasikāra nirālamba namo&#39;stu te ||",
    "698:70": "iti yā sā mahāmudretyabhidhīyate |",
    "698:71": "tayā mahāmudrayā acintyasvarūpayā samayamudrākhyaphalaṃ jāyate |",
    "698:72": "mahāmudrāvaimalyanirddeśastṛtīyaḥ ||3||",
    "698:73": "hū-samayamudreti sambhoganirmmāṇakāyākārasvabhāvena svacchākāreṇa ca sattvārthāya vajradharasya herukākāreṇa visphuraṇaṃ yat sā samayamudreti copadiśyate |",
    "698:74": "tāṃ ca samayamudrāṃ gṛhītvā cakrākāreṇa pañcavidhaṃ jñānaṃ pañcavidhaṃ parikalpya ādarśa-samatā-pratyavekṣaṇā-kṛtyānuṣṭhāna-suviśuddha-dharmmadhātubhiḥ ādiyoga-maṇḍalarājāśri-karmmarājāśri-binduyoga-sūkṣmayogaiḥ samayamudrācakraṃ bhāvayantyācāryyāḥ |",
    "698:75": "tena te kṛtapuṇyā bhavanti |",
    "698:76": "tataśca na dharmmamudrāphalalābhino bhavanti,",
    "698:77": "niyatārthakāraṇāt niyatasyaiva kāryyasyotpattiriti vacanāt |",
    "698:78": "tasmāt sahajasiddharasāt na bedhena sthiracalādayo yena vā bālaparikalpitā te saṃbodhikā[raṇa]tāmupayānti |",
    "698:79": "na mantrajāpo na tapo na homo",
    "698:80": "na māṇḍaleyaṃ na ca maṇḍalaṃ ca |",
    "698:81": "sa mantrajāpaḥ sa tapaḥ sa homaḥ",
    "698:82": "tanmāṇḍaleyaṃ tanmaṇḍalaṃ ca ||",
    "698:83": "samāsataḥ cittaṃ samājarūpīti |",
    "698:84": "samāsataḥ sarvvadharmmāṇāmekākārato yadut mahāsukhākārataḥ cittamitibodhicittaṃ samājarūpīti |",
    "698:85": "dharmmamudrāmahāmudrābhiṣekarūpaṃ vā jñānaṃ satsamāja ityabhidhīyate |",
    "698:86": "samayamudrāpuruṣakāraphalanirddeśaḥ caturthaḥ samāptaḥ ||4||"
}