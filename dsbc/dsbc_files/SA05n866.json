{
  "SA05n866:0": "Adhyardhaśatakaṃ nāma stotram",
  "SA05n866:1": "ācāryamātṛceṭaviracitam",
  "SA05n866:2": "1 upodghātaḥ",
  "SA05n866:3": "namo buddhāya",
  "SA05n866:4": "sarvadā sarvathā sarve yasya doṣā na santi ha |",
  "SA05n866:5": "sarve sarvābhisāreṇa yatra cāvasthitā guṇāḥ || 1 ||",
  "SA05n866:6": "tameva śaraṇaṃ gantuṃ taṃ stotuṃ tamupāsitum |",
  "SA05n866:7": "tasyaiva śāsane sthātuṃ nyāyyaṃ yadyasti cetanā || 2 ||",
  "SA05n866:8": "savāsanāśca te doṣā na santyekasya tāyinaḥ |",
  "SA05n866:9": "sarve sarvavidaḥ santi guṇāste cānapāyinaḥ || 3 ||",
  "SA05n866:10": "na hi pratiniviṣṭo'pi manovākkāyakarmasu |",
  "SA05n866:11": "saha dharmeṇa labhate kaścidbhagavato'ntaram || 4 ||",
  "SA05n866:12": "so'haṃ prāpya manuṣyatvaṃ sasaddharmamahotsavam |",
  "SA05n866:13": "mahārṇavayugacchidrakūrmagrīvārpaṇopamam || 5 ||",
  "SA05n866:14": "anityatāvyanusṛtāṃ karmacchidrasasaṃśayām |",
  "SA05n866:15": "āttasārāṃ kariṣyāmi kathaṃ nemāṃ sarasvatīm || 6 ||",
  "SA05n866:16": "ityasaṃkhyeyaviṣayānavetyāpi guṇānmuneḥ |",
  "SA05n866:17": "tadekadeśapraṇayaḥ kriyate svārthagauravāt || 7 ||",
  "SA05n866:18": "svayambhuve namaste'stu prabhūtādbhutakarmaṇe |",
  "SA05n866:19": "yasya saṃkhyāprabhāvābhyāṃ na guṇeṣvasti niścayaḥ || 8 ||",
  "SA05n866:20": "iyanta iti nāstyanta īdṛśā iti kā kathā |",
  "SA05n866:21": "puṇyā ityeva tu guṇānprati te mukharā vayam || 9 ||",
  "SA05n866:22": "upodghātastavo nāma prathamaḥ paricchedaḥ |",
  "SA05n866:23": "hetustavaḥ",
  "SA05n866:24": "viṣahyamaviṣahyaṃ vetyavadhūya vicāraṇām |",
  "SA05n866:25": "svayamabhyupapannaṃ te nirākrandamidaṃ jagat || 10 ||",
  "SA05n866:26": "avyāpāritasādhustvaṃ tvamakāraṇavatsalaḥ |",
  "SA05n866:27": "asaṃstutasakhāśca tvamanavaskṛtabāndhavaḥ || 11 ||",
  "SA05n866:28": "svamāṃsānyapi dattāni vastuṣvanyeṣu kā kathā |",
  "SA05n866:29": "prāṇairapi tvayā sādho mānitaḥ praṇayī janaḥ || 12 ||",
  "SA05n866:30": "svaiḥ śarīraiḥśarīrāṇi prāṇaiḥprāṇāḥ śarīriṇām |",
  "SA05n866:31": "jighāṃsubhirupāttānāṃ krītāni śataśastvayā || 13 ||",
  "SA05n866:32": "na durgatibhyāṃ neṣṭā[bhyā] mabhiprārthayatā gatim |",
  "SA05n866:33": "kevalāśayaśuddhayaiva śolaṃ sātmīkṛtaṃ tvayā || 14 ||",
  "SA05n866:34": "jihmāanāṃ nityavikṣepādṛjūnāṃ nityasevanāt |",
  "SA05n866:35": "karmaṇāṃ pariśuddhānāṃ tvamekāyanatāṃ gataḥ || 15 ||",
  "SA05n866:36": "pīḍayamānena bahuśastvayā kalyāṇacetasā |",
  "SA05n866:37": "kleśeṣu vivṛtaṃ tejo janaḥ kliṣṭo'nukampitaḥ || 16 ||",
  "SA05n866:38": "parārthe tyajataḥ prāṇān yā prītirabhavat tava |",
  "SA05n866:39": "na sā naṣṭopalabdheṣu prāṇeṣu prāṇināṃ bhavet || 17 ||",
  "SA05n866:40": "yadrujā nirapekṣasya cchidyamānasya te'sakṛt |",
  "SA05n866:41": "vadhakeṣvapi sattveṣu kāruṇyamabhavat prabho || 18 ||",
  "SA05n866:42": "samyaksambodhibījasya cittaratnasya tasya te |",
  "SA05n866:43": "tvameva vīra sārajño dūre tasyetaro janaḥ || 19 ||",
  "SA05n866:44": "nākṛtvā duṣkaraṃ karma durlabhaṃ labhyate padam |",
  "SA05n866:45": "ityātmanirapekṣeṇa vīryaṃ saṃvardhitaṃ tvayā || 20 ||",
  "SA05n866:46": "viśeṣotkarṣaniyamo na kadācidabhūt tava |",
  "SA05n866:47": "atastvayi viśeṣāṇāṃ chinnastaratamakramaḥ || 21 ||",
  "SA05n866:48": "susukheṣvapi saṅgo'bhūt saphaleṣu samādhiṣu |",
  "SA05n866:49": "na te nityānubaddhasya mahākaruṇayā hṛdi || 22 ||",
  "SA05n866:50": "tvādṛśān pīḍayatyeva nānugṛhṇāti tat sukham |",
  "SA05n866:51": "praṇītamapi sadvṛtta yadasādhāraṇaṃ paraiḥ || 23 ||",
  "SA05n866:52": "vimiśrāt sāramādattaṃ sarvaṃ pītamakalmaṣam |",
  "SA05n866:53": "tvayā sūktaṃ duruktaṃ tu viṣavat parivarjitam || 24 ||",
  "SA05n866:54": "krīṇatā ratnasārajña prāṇairapi subhāṣitam |",
  "SA05n866:55": "parākrāntaṃ tvayā bodhau tāsu tāsūpapattiṣu || 25 ||",
  "SA05n866:56": "iti tribhirasaṃkhyeyairevamudyacchatā tvayā |",
  "SA05n866:57": "vyavasāyadvitīyena prāptaṃ padamanuttaram || 26 ||",
  "SA05n866:58": "hetustavo nāma dvitīyaḥ paricchedaḥ |",
  "SA05n866:59": "3 nirupamastavaḥ",
  "SA05n866:60": "akṛtverṣyāṃ viśiṣṭeṣu hīnānanavamatya ca |",
  "SA05n866:61": "agatvā sadṛśaiḥ spardhāṃ tvaṃ loke śreṣṭhatāṃ gataḥ || 27 ||",
  "SA05n866:62": "hetuṣvabhiniveśo'bhūd guṇānāṃ na phaleṣu te |",
  "SA05n866:63": "tena samyakpratipadā tvayi niṣṭhāṃ guṇā gatāḥ || 28 ||",
  "SA05n866:64": "tathātmā pracayaṃ nītastvayā sucaritairyathā |",
  "SA05n866:65": "puṇyāyatanatāṃ prāptānyapi pādarajāṃsi te || 29 ||",
  "SA05n866:66": "karśayitvoddhṛtā doṣā vardhayitvā viśodhitāḥ |",
  "SA05n866:67": "guṇāstena sunītena parāṃ siddhiṃ tvamadhyagāḥ || 30 ||",
  "SA05n866:68": "tathā sarvābhisāreṇa doṣeṣu prahṛtaṃ tvayā |",
  "SA05n866:69": "yathaiṣāmātmasantāne vāsanāpi na śeṣitā || 31 ||",
  "SA05n866:70": "tathā saṃbhṛtya saṃbhṛtya tvayātmanyāhitā guaṇāḥ |",
  "SA05n866:71": "pratirupakamapyeṣāṃ yathā nānyatra dṛśyate || 32 ||",
  "SA05n866:72": "upaghātāvaraṇavanmitakālaṃ pradeśi ca |",
  "SA05n866:73": "sulabhātiśayaṃ sarvamupamāvastu laukikam || 33 ||",
  "SA05n866:74": "advandvināmagamyānāṃ dhruvāṇāmanivartinām |",
  "SA05n866:75": "anuttarāṇāṃ kā tarhi guṇānāmupamā'stu te || 34 ||",
  "SA05n866:76": "goṣpadottānatāṃ yāti gāmbhīryaṃ lavaṇāmbhasaḥ |",
  "SA05n866:77": "yadā te buddhigāmbhīryamagādhāpāramīkṣyate || 35 ||",
  "SA05n866:78": "śirīṣapakṣmāgralaghu sthairyaṃ bhavati pārthivam |",
  "SA05n866:79": "akampye sarvadharmāṇāṃ tvatsthairye'bhimukhīkṛte || 36 ||",
  "SA05n866:80": "ajñānatimiraghnasya jñānālokasya te mune |",
  "SA05n866:81": "na ravirviṣaye bhūmiṃ khādyotimapi vindati || 37 ||",
  "SA05n866:82": "malinatvamivāyānti śaraccandrāmbarāmbhasām |",
  "SA05n866:83": "tava vāgbuddhiceṣṭānāṃ śuddhiṃ prati viśuddhayaḥ || 38 ||",
  "SA05n866:84": "anena sarvaṃ vyākhyātaṃ yat kiñcitsādhu laukikam |",
  "SA05n866:85": "dūre hi buddhadharmāṇāṃ lokadharmāstapasvinaḥ || 39 ||",
  "SA05n866:86": "yasyaiva dharmaratnasya prāptyā prāptastvamagratām |",
  "SA05n866:87": "tenaiva kevalaṃ sādho sāmyaṃ te tasya ca tvayā || 40 ||",
  "SA05n866:88": "ātmecchācchalamātraṃ tu sāmānyopāṃśu kiṃcana |",
  "SA05n866:89": "yatropakṣipya kathyeta sā vakturatilolatā || 41 ||",
  "SA05n866:90": "nirupamastavo nāma tṛtīyaḥ paricchedaḥ |",
  "SA05n866:91": "4 adbhutastava ḥ",
  "SA05n866:92": "pratanviva hi paśyāmi dharmatāmanucintayan |",
  "SA05n866:93": "sarvaṃ cāvarjitaṃ māravijayaṃ prati te jagat || 42 ||",
  "SA05n866:94": "mahato'pi hi saṃrambhāt pratihantuṃ samudyatāḥ |",
  "SA05n866:95": "kṣamāyā nātibhāro'sti pātrasthāyā viśeṣataḥ || 43 ||",
  "SA05n866:96": "yattu mārajayānvakṣaṃ sumahatkleśavaiśasam |",
  "SA05n866:97": "tasyāmeva kṛtaṃ rātrau tadeva paramādbhutam || 44 ||",
  "SA05n866:98": "tamovidhamane bhānoryaḥ sahasrāṃśumālinaḥ |",
  "SA05n866:99": "vīra vismayamāgacchet sa tīrthyavijaye tava || 45 ||",
  "SA05n866:100": "sarāgo vītarāgeṇa jitaroṣeṇa roṣaṇaḥ |",
  "SA05n866:101": "mūḍho vigatamohena tribhirnityaṃ jitāstrayaḥ || 46 ||",
  "SA05n866:102": "praśaṃsasi ca saddharmānasaddharmān vigarhasi |",
  "SA05n866:103": "anurodhavirodhau ca na staḥ sadasatostava || 47 ||",
  "SA05n866:104": "naivārhatsu na tīrthyeṣu pratighānunayaṃ prati |",
  "SA05n866:105": "yasya te cetaso'nyatvaṃ tasya te kā stutirbhavet || 48 ||",
  "SA05n866:106": "guṇeṣvapi na saṃgo'bhūt tṛṣṇā na guṇavatsvapi |",
  "SA05n866:107": "aho te suprasannasya sattvasya pariśuddhatā || 49 ||",
  "SA05n866:108": "indriyāṇāṃ prasādena nityakālānapāyinā |",
  "SA05n866:109": "mano nityaprasannaṃ te pratyakṣamiva dṛśyate || 50 ||",
  "SA05n866:110": "ābālebhyaḥ prasiddhāste matismṛtiviśuddhayaḥ |",
  "SA05n866:111": "gamitā bhāvapiśunaiḥ suvyāhṛtasuceṣṭitaiḥ || 51 ||",
  "SA05n866:112": "adbhutastavo nāma caturthaḥ paricchedaḥ |",
  "SA05n866:113": "5 rupastavaḥ",
  "SA05n866:114": "upaśāntaṃ ca kāntaṃ ca dīptamapratighāti ca |",
  "SA05n866:115": "nibhṛtaṃ corjitaṃ cedaṃ rupaṃ kamiva nākṣipet || 52 ||",
  "SA05n866:116": "yenāpi śataśo dṛṣṭaṃ yo'pi tatpūrvamīkṣate |",
  "SA05n866:117": "rupaṃ prīṇāti te cakṣuḥ samaṃ tadubhayorapi || 53 ||",
  "SA05n866:118": "asecanakabhāvāddhi saumyabhāvācca te vapuḥ |",
  "SA05n866:119": "darśane darśane prītiṃ vidadhāti navāṃ navām || 54 ||",
  "SA05n866:120": "adhiṣṭhānaguṇairgātramadhiṣṭhātṛguṇairguṇaḥ |",
  "SA05n866:121": "parayā saṃpadopetāstavānyonyānurupayā || 55 ||",
  "SA05n866:122": "kvānyatra suniviṣṭāḥ syurime tāthāgatā guṇāḥ |",
  "SA05n866:123": "ṛte rupāttavaivāsmāllakṣaṇavyañjanojjvalāt || 56 ||",
  "SA05n866:124": "dhanyamasmīti te rupaṃ vadatīvāśritān guṇān |",
  "SA05n866:125": "sunikṣiptā vayamiti pratyāhuriva tadguṇāḥ || 57 ||",
  "SA05n866:126": "rupastavo nāma pañcamaḥ paricchedaḥ |",
  "SA05n866:127": "6 karuṇāstavaḥ",
  "SA05n866:128": "sarvamevāviśeṣeṇa kleśairbaddhamidaṃ jagat |",
  "SA05n866:129": "tvaṃ jagatkleśamokṣārthaṃ baddhaḥ karuṇayā ciram || 58 ||",
  "SA05n866:130": "kaṃ nu prathamato vande tvāṃ mahākaruṇāmuta |",
  "SA05n866:131": "yayaivamapi doṣajñastvaṃ saṃsāre dhṛtaściram || 59 ||",
  "SA05n866:132": "vivekasukhasātmyasya yadākīrṇasya te gatāḥ |",
  "SA05n866:133": "kālā labdhaprasarayā tat te karuṇayā kṛtam || 60 ||",
  "SA05n866:134": "śāntādaraṇyād grāmāntaṃ tvaṃ hi nāga iva hradāt |",
  "SA05n866:135": "vineyārthaṃ karuṇayā vidhayevāvakṛṣyase || 61 ||",
  "SA05n866:136": "paramopaśamastho'pi karuṇāparavattayā |",
  "SA05n866:137": "kāritastvaṃ padanyāsaṃ kuśīlavakalāsvapi || 62 ||",
  "SA05n866:138": "ṛddhiryā siṃhanādā ye svaguṇodbhāvanāśca yāḥ |",
  "SA05n866:139": "vāntecchopavicārasya kāruṇyanikaṣaḥ sa te || 63 ||",
  "SA05n866:140": "parārthaikāntakalyāṇī kāmaṃ svāśrayaniṣṭhurā |",
  "SA05n866:141": "tvayyeva kevalaṃ nātha karuṇā karuṇābhavat || 64 ||",
  "SA05n866:142": "tathā hi kṛtvā śatadhā dhīrā balimiva kvacit |",
  "SA05n866:143": "pareṣāmarthasiddhayarthaṃ tvāṃ vikṣiptavatī diśaḥ || 65 ||",
  "SA05n866:144": "tvadicchayaiva tu vyaktamanukūlā pravartate |",
  "SA05n866:145": "tathā hi bādhamānāpi tvāṃ satī nāparādhyate || 66 ||",
  "SA05n866:146": "karuṇāstavo nāma ṣaṣṭhaḥparicchedaḥ |",
  "SA05n866:147": "7 vacanastavaḥ",
  "SA05n866:148": "supadāni mahārthāni tathyāni madhurāṇi ca |",
  "SA05n866:149": "gūḍhottānobhayārthāni samāsavyāsavanti ca || 67 ||",
  "SA05n866:150": "kasya na syādupaśrutya vākyānyevaṃvidhāni te |",
  "SA05n866:151": "tvayi pratihatasyāpi sarvajña iti niścayaḥ || 68 ||",
  "SA05n866:152": "prāyeṇa madhuraṃ sarvamagatyā kiñcidanyathā |",
  "SA05n866:153": "vākyaṃ tavārthasiddhayā tu sarvameva subhāṣitam || 69 ||",
  "SA05n866:154": "yacchlakṣaṇaṃ yacca paruṣaṃ yadvā tadubhayānvitam |",
  "SA05n866:155": "sarvamaivaikarasatāṃ vimarde yāti te vacaḥ || 70 ||",
  "SA05n866:156": "aho supariśuddhānāṃ karmaṇāṃ naipuṇaṃ param |",
  "SA05n866:157": "yairidaṃ vākyaratnānāmīdṛśaṃ bhājanaṃ kṛtam || 71 ||",
  "SA05n866:158": "asmaddhi netrasubhagādidaṃ śrutimanoharam |",
  "SA05n866:159": "mukhāt kṣarati te vākyaṃ candrāddravamivāmṛtam || 72 ||",
  "SA05n866:160": "rāgareṇuṃ praśamayadvākyaṃ te jaladātaye |",
  "SA05n866:161": "vainateyāyate dveṣabhujaṅgoddharaṇaṃ prati || 73 ||",
  "SA05n866:162": "divākarāyate bhūyo'pyajñānatimiraṃ nudat |",
  "SA05n866:163": "śakrāyudhāyate mānagirīnabhividārayat || 74 ||",
  "SA05n866:164": "dṛṣṭārthatvādavitathaṃ niṣkleśatvādanākulam |",
  "SA05n866:165": "gamakaṃ suprayuktatvāt trikalyāṇaṃ hi te vacaḥ || 75 ||",
  "SA05n866:166": "manāṃsi tāvacchrotṝṇāṃ harantyādau vacāṃsi te |",
  "SA05n866:167": "tato vimṛśyamānāni rajāṃsi ca tamāṃsi ca || 76 ||",
  "SA05n866:168": "āśvāsanaṃ vyasanināṃ trāsanaṃ ca pramādinām |",
  "SA05n866:169": "saṃvejanaṃ ca sukhināṃ yogavāhi vacastava || 77 ||",
  "SA05n866:170": "viduṣāṃ prītijananaṃ madhyānāṃ buddhivardhanam |",
  "SA05n866:171": "timiraghnaṃ ca mandānāṃ sārvajanyamidaṃ vacaḥ || 78 ||",
  "SA05n866:172": "apakarṣati dṛṣṭibhyo nirvāṇamupakarṣati |",
  "SA05n866:173": "doṣān niṣkarṣati guṇān vākyaṃ te'bhipravarṣati || 79 ||",
  "SA05n866:174": "sarvatrāvyāhatā buddhiḥ sarvatropasthitā smṛtiḥ |",
  "SA05n866:175": "avandhyaṃ tena sarvatra sarvaṃ vyākaraṇaṃ tava || 80 ||",
  "SA05n866:176": "yannādeśe na cākāle naivāpātre pravartase |",
  "SA05n866:177": "vīryaṃ samyagivārabdhaṃ tenāmoghaṃ vacastava || 81 ||",
  "SA05n866:178": "vacanastavo nāma saptamaḥ paricchedaḥ |",
  "SA05n866:179": "8 śāsanastavaḥ",
  "SA05n866:180": "ekāyanaṃ sukhopāyaṃ svanuvandhi niratyayam |",
  "SA05n866:181": "ādimadhyāntakalyāṇaṃ tava nānyasya śāsanam || 82 ||",
  "SA05n866:182": "evamekāntakāntaṃ te dṛṣṭirāgeṇa bāliśāḥ |",
  "SA05n866:183": "mataṃ yadi vigarhanti nāsti dṛṣṭisamo ripuḥ || 83 ||",
  "SA05n866:184": "anavabhuṅkthā yadasyārthe jagato vyasanaṃ bahu |",
  "SA05n866:185": "tat saṃsmṛtya virupe'pi stheyaṃ te śāsane bhavet || 84 ||",
  "SA05n866:186": "prāgeva hitakartuśca hitavaktuśca śāsanam |",
  "SA05n866:187": "kathaṃ na nāma kāryaṃ syādādīptaśirasāpi te || 85 ||",
  "SA05n866:188": "bhujiṣyatā bodhisukhaṃ tvadguṇāpacitiḥ śamaḥ |",
  "SA05n866:189": "prāpyate tvanmatāt sarvamidaṃ bhadracatuṣṭayam || 86 ||",
  "SA05n866:190": "trāsanaṃ sarvatīrthyānāṃ namucerupatāpanam |",
  "SA05n866:191": "āśvāsanaṃ nṛdevānāṃ tavedaṃ vīra śāsanam || 87 ||",
  "SA05n866:192": "traidhātukamahābhaumamasaṅgamanavagraham |",
  "SA05n866:193": "śāsanena tavākrāntamantakasyāpi śāsanam || 88 ||",
  "SA05n866:194": "tvacchāsananayajño hi tiṣṭhet kalpamapīcchayā |",
  "SA05n866:195": "prayāti tatra tu svairī yatra mṛtyoragocaraḥ || 89 ||",
  "SA05n866:196": "āgamasyārthacintāyā bhāvanopāsanasya ca |",
  "SA05n866:197": "kālatrayavibhāgo'sti nānyatra tava śāsanāt || 90 ||",
  "SA05n866:198": "evaṃ kalyāṇakalitaṃ tadevamṛṣipuṅgava |",
  "SA05n866:199": "śāsanaṃ nādriyante yat kiṃ vaiśasataraṃ tataḥ || 91 ||",
  "SA05n866:200": "śāsanastavo nāmāṣṭamaḥ paricchedaḥ |",
  "SA05n866:201": "9 praṇidhistavaḥ",
  "SA05n866:202": "śravaṇaṃ tarpayati te prasādayati darśanam |",
  "SA05n866:203": "vacanaṃ hlādayati te vimocayati śāsanam || 92 ||",
  "SA05n866:204": "prasūtirharṣayati te vṛddhirnandayati prajñāḥ |",
  "SA05n866:205": "pravṛttiranugṛhṇāti nivṛttirupahanti ca || 93 ||",
  "SA05n866:206": "kīrtanaṃ kilbiṣaharaṃ smaraṇaṃ te pramodanam |",
  "SA05n866:207": "anveṣaṇaṃ matikaraṃ parijñānaṃ viśodhanam || 94 ||",
  "SA05n866:208": "śrīkaraṃ te'bhigamanaṃ sevanaṃ dhīkaraṃ param |",
  "SA05n866:209": "bhajanaṃ nirbhayakaraṃ śaṃkaraṃ paryupāsanam || 95 ||",
  "SA05n866:210": "śīlopasampadā śuddhaḥ prasanno dhyānasampadā |",
  "SA05n866:211": "tvaṃ prajñāsampadā'kṣobhyo hradaḥ puṇyamayo mahān || 96 ||",
  "SA05n866:212": "rupaṃ draṣṭavyaratnaṃ te śravyaratnaṃ subhāṣitam |",
  "SA05n866:213": "dharmo vicāraṇāratnaṃ guṇaratnākaro hyasi || 97 ||",
  "SA05n866:214": "tvamoghairuhyamānānāṃ dvīpastrāṇaṃ kṣatātmanām |",
  "SA05n866:215": "śaraṇaṃ bhavabhīruṇāṃ mumukṣūṇāṃ parāyaṇam || 98 ||",
  "SA05n866:216": "satpātraṃ śuddhavṛttatvāt satkṣetraṃ phalasampadā |",
  "SA05n866:217": "sanmitraṃ hitakāritvāt sarvaprāṇabhṛtāmasi || 99 ||",
  "SA05n866:218": "priyastvamupakāritvāt suratatvānmanoharaḥ |",
  "SA05n866:219": "ekāntakāntaḥ saumyatvāt sarvairbahumato guṇaiḥ || 100 ||",
  "SA05n866:220": "hṛdyo'si niravadyatvādramyo vāgarupasauṣṭhavāt |",
  "SA05n866:221": "dhanyaḥ sarvārthasiddhatvānmāṅgalyo guṇasaṃśrayāt || 101 ||",
  "SA05n866:222": "praṇidhistavo nāma navamaḥ paricchedaḥ |",
  "SA05n866:223": "10 mārgāvatārastavaḥ",
  "SA05n866:224": "sthāyināṃ tvaṃ parikṣeptā viniyantāpahariṇām |",
  "SA05n866:225": "samādhātā vijihmānāṃ prerako mandagāminām || 102 ||",
  "SA05n866:226": "niyoktā dhuri dāntānāṃ khaṭuṅkānāmupekṣakaḥ |",
  "SA05n866:227": "ato'si naradamyānāṃ satsārathiranuttaraḥ || 103 ||",
  "SA05n866:228": "āpanneṣvanukampā te prasvastheṣvarthakāmatā |",
  "SA05n866:229": "vyasanastheṣu kāruṇyaṃ sarveṣu hitakāmatā || 104 ||",
  "SA05n866:230": "viruddheṣvapi vātsalyaṃ pravṛttiḥ patiteṣvapi |",
  "SA05n866:231": "raudreṣvapi kṛpālutvaṃ kā nāmeyaṃ tavāryatā || 105 ||",
  "SA05n866:232": "gurutvamupakāritvānmātāpitroryadīṣyate |",
  "SA05n866:233": "kedānīmastu gurutā tvayyatyantopakāriṇi || 106 ||",
  "SA05n866:234": "svakāryanirapekṣāṇāṃ viruddhānāmivātmanām |",
  "SA05n866:235": "tvaṃ prapātataṭasthānāṃ prākāratvamupāgataḥ || 107 ||",
  "SA05n866:236": "lokadvayopakārāya lokātikramaṇāya ca |",
  "SA05n866:237": "tamobhūteṣu lokeṣu prajñālokaḥ kṛtastvayā || 108 ||",
  "SA05n866:238": "bhinnā devamanuṣyāṇāmupabhogeṣu vṛttayaḥ |",
  "SA05n866:239": "dharmasambhogasāmānyāttvayyasambhedamāgatāḥ || 109 ||",
  "SA05n866:240": "upapattivayovarṇadeśakālaniratyayam |",
  "SA05n866:241": "tvayā hi bhagavan dharmasarvātithyamidaṃ kṛtam || 110 ||",
  "SA05n866:242": "avismitān vismitavatspṛhayanto gataspṛhān |",
  "SA05n866:243": "upāsate prāñjalayaḥ śrāvakānapi te surāḥ || 111 ||",
  "SA05n866:244": "aho saṃsāramaṇḍasya buddhotpādasya dīptatā |",
  "SA05n866:245": "mānuṣyaṃ yatra devānāṃ spṛhaṇīyatvamāgatam || 112 ||",
  "SA05n866:246": "mārgāvatārastavo nāma daśamaḥ paricchedaḥ |",
  "SA05n866:247": "11 duṣkarastavaḥ",
  "SA05n866:248": "khedaḥ śamasukhajyānirasajjanasamāgamaḥ |",
  "SA05n866:249": "dvandvānyākīrṇatā ceti doṣān guṇavadudvahan || 113 ||",
  "SA05n866:250": "jagaddhitārthaṃ ghaṭase yadasaṅgeta cetasā |",
  "SA05n866:251": "kā nāmāsau bhagavati buddhānāṃ buddhadharmatā || 114 ||",
  "SA05n866:252": "kadannānyapi bhuktāni kvacitkṣudadhivāsitā |",
  "SA05n866:253": "panthāno viṣamāḥ kṣuṇṇāḥ suptaṃ gokaṇṭakeṣvapi || 115 ||",
  "SA05n866:254": "prāptāḥ kṣepāvṛtāḥ sevā veṣabhāṣāntaraṃ kṛtam |",
  "SA05n866:255": "nātha vaineyavātsalyāt prabhuṇāpi satā tvayā || 116 ||",
  "SA05n866:256": "prabhūtamapi te nātha sadā nātmani vidyate |",
  "SA05n866:257": "vaktavya iva sarvairhi svairaṃ svārthe niyujyase || 117 ||",
  "SA05n866:258": "yena kena cideva tvaṃ yatra tatra yathā tathā |",
  "SA05n866:259": "coditaḥ svāṃ pratipadaṃ kalyāṇīṃ nātivartase || 118 ||",
  "SA05n866:260": "nopakārapare'pyevamupakāraparo janaḥ |",
  "SA05n866:261": "apakārapare'pi tvamupakāraparo yathā || 119 ||",
  "SA05n866:262": "ahitāvahite śatrau tvaṃ hitāvahitaḥ suhṛt |",
  "SA05n866:263": "doṣānveṣaṇanitye'pi guṇānveṣaṇatatparaḥ || 120 ||",
  "SA05n866:264": "yato nimantraṇaṃ te'bhūt saviṣaṃ sahutāśanam |",
  "SA05n866:265": "tatrābhūdabhisaṃyānaṃ sadayaṃ sāmṛtaṃ ca te || 121 ||",
  "SA05n866:266": "akroṣṭāro jitāḥ kṣāntyā drugdhāḥ svastyayanena ca |",
  "SA05n866:267": "satyena cāpavaktārastvayā maitryā jighāṃsavaḥ || 122 ||",
  "SA05n866:268": "anādikālaprahatā bahṛyaḥ prakṛtayo nṛṇām |",
  "SA05n866:269": "tvayā vibhāvitāpāyāḥ kṣaṇena parivartitāḥ || 123 ||",
  "SA05n866:270": "duṣkarastavo nāmaikādaśaḥ paricchedaḥ |",
  "SA05n866:271": "12 kauśalastavaḥ",
  "SA05n866:272": "yatsauratyaṃ gatāstīkṣṇāḥ kadaryāśca vadānyatām |",
  "SA05n866:273": "krurāḥ peśalatāṃ yātāstat tavopāyakauśalam || 124 ||",
  "SA05n866:274": "indriyopaśamo nande mānastabdhe ca saṃnatiḥ |",
  "SA05n866:275": "kṣamitvaṃ cāṅgulīmāle kaṃ na vismayamānayet || 125 ||",
  "SA05n866:276": "bahavastṛṇaśayyāsu hitvā śayyāṃ hiraṇmayīm |",
  "SA05n866:277": "aśerata sukhaṃ dhīrāstṛptā dharmarasasya te || 126 ||",
  "SA05n866:278": "pṛṣṭenāpi kvacinnoktamupetyāpi kathā kṛtā |",
  "SA05n866:279": "tarṣayitvā paratroktaṃ kālāśayavidā tvayā || 127 ||",
  "SA05n866:280": "pūrvaṃ dānakathādyābhiścetasyutpādya sauṣṭhavam |",
  "SA05n866:281": "tato dharmo gatamale vastre raṅga ivārpitaḥ || 128 ||",
  "SA05n866:282": "na so'styupāyaḥ śaktirvā yena na vyāyataṃ tava |",
  "SA05n866:283": "ghorāt saṃsārapātālāduddhartṛṃ kṛpaṇaṃ jagat || 129 ||",
  "SA05n866:284": "bahūni bahurupāṇi vacāṃsi caritāni ca |",
  "SA05n866:285": "vineyāśayabhedena tatra tatra gatāni te || 130 ||",
  "SA05n866:286": "viśuddhānyaviruddhāni pūjitānyarcitāni ca |",
  "SA05n866:287": "sarvāṇyeva nṛdevānāṃ hitāni mahitāni ca || 131 ||",
  "SA05n866:288": "na hi vaktuṃ ca kartuṃ ca bahu sādhu ca śakyate |",
  "SA05n866:289": "anyathānanyathāvādin dṛṣṭaṃ tadubhayaṃ tvayi || 132 ||",
  "SA05n866:290": "kevalātmaviśuddhayaiva tvayā pūtaṃ jagadbhavet |",
  "SA05n866:291": "yasmānnaivaṃvidhaṃ kṣetraṃ triṣu lokeṣu vidyate || 133 ||",
  "SA05n866:292": "prāgevātyantanaṣṭānāmanādau bhavasaṃkaṭe |",
  "SA05n866:293": "hitāya sarvasattvānāṃ yastvamevaṃ samudyataḥ || 134 ||",
  "SA05n866:294": "kauśalastavo nāma dvādaśaḥ paricchedaḥ |",
  "SA05n866:295": "13 ānṛṇyastavaḥ",
  "SA05n866:296": "na tāṃ pratipadaṃ vedmi syādyayāpacitistava |",
  "SA05n866:297": "api ye parinirvānti te'pi te nānṛṇā janāḥ || 135 ||",
  "SA05n866:298": "tava te'vasthitā dharme svārthameva tu kurvate |",
  "SA05n866:299": "yaḥ śramastannimittaṃ tu tava kā tasya niṣkṛtiḥ || 136 ||",
  "SA05n866:300": "tvaṃ hi jāgarṣi suptānāṃ saṃtānānyavalokayan |",
  "SA05n866:301": "apramattaḥ pramattānāṃ sattvānāṃ bhadrabāndhavaḥ || 137 ||",
  "SA05n866:302": "kleśānāṃ vadha ākhyāto māramāyā vighāṭitā |",
  "SA05n866:303": "uktaṃ saṃsāradaurātmyamabhayā digvidarśitā || 138 ||",
  "SA05n866:304": "kimanyadarthakāmena sattvānāṃ karuṇāyatā |",
  "SA05n866:305": "karaṇīyaṃ bhaved yatra na dattānunayo bhavān || 139 ||",
  "SA05n866:306": "yadi saṃcāriṇo dharmāḥ syurime niyataṃ tvayā |",
  "SA05n866:307": "devadattamupādāya sarvatra syurniveśitāḥ || 140 ||",
  "SA05n866:308": "ata eva jagannātha nehānyo'nyasya kārakaḥ |",
  "SA05n866:309": "iti tvamuktavān bhūtaṃ jagat saṃjñāpayanniva || 141 ||",
  "SA05n866:310": "cirāya bhuvi saddharmaṃ prerya lokānukampayā |",
  "SA05n866:311": "bahūnutpādya sacchiṣyāṃstrailokyānugrahakṣamān || 142 ||",
  "SA05n866:312": "sākṣādvineyavargīyān subhadrāntān vinīya ca |",
  "SA05n866:313": "ṛṇaśeṣaṃ kimadyāpi sattveṣu yadabhūt tava || 143 ||",
  "SA05n866:314": "yastvaṃ samādhivajreṇa tilaśo'sthīni cūrṇayan |",
  "SA05n866:315": "atiduṣkarakāritvamante'pi na vimuktavān || 144 ||",
  "SA05n866:316": "parārthāveva me dharmarupakāyāviti tvayā |",
  "SA05n866:317": "duṣkuhasyāsya lokasya nirvāṇe'pi nidarśitam || 145 ||",
  "SA05n866:318": "tathāhi satsu saṃkrāmya dharmakāyamaśeṣataḥ |",
  "SA05n866:319": "tilaśo rupakāyaṃ ca bhittvāsi parinirvṛtaḥ || 146 ||",
  "SA05n866:320": "aho sthitiraho vṛttamaho rupamaho guṇāḥ |",
  "SA05n866:321": "na nāma buddhadharmāṇāmasti kiñcidanadbhutam || 147 ||",
  "SA05n866:322": "upakāriṇi cakṣuṣye śāntavākkāyakarmaṇi |",
  "SA05n866:323": "tvayyapi pratihanyante paśya mohasya raudratām || 148 ||",
  "SA05n866:324": "puṇyodadhiṃ ratnanidhiṃ dharmarāśiṃ guṇākaram |",
  "SA05n866:325": "ye tvāṃ sattvā namasyanti tebhyo'pi sukṛtaṃ namaḥ || 149 ||",
  "SA05n866:326": "akṣayāste guṇā nātha śaktistu kṣayiṇī mama |",
  "SA05n866:327": "ataḥ prasaṅgabhīrutvāt sthīyate na vitṛptitaḥ || 150 ||",
  "SA05n866:328": "aprameyamasaṃkhyeyamacintyamanidarśanam |",
  "SA05n866:329": "svayamevātmanā''tmānaṃ tvameva jñātumarhasi || 151 ||",
  "SA05n866:330": "na te guṇāṃśāvayavo'pi kīrtitaḥ",
  "SA05n866:331": "parā ca nastuṣṭiravasthitā hṛdi |",
  "SA05n866:332": "akarśanenaiva mahāhradāmbhasāṃ",
  "SA05n866:333": "janasya tarṣāḥ praśamaṃ vrajanti ha || 152 ||",
  "SA05n866:334": "phalodayenāsya śubhasya karmaṇo",
  "SA05n866:335": "muniprasādapratibhodbhavasya me |",
  "SA05n866:336": "asadvitarkākulamāruteritaṃ",
  "SA05n866:337": "prayātu cittaṃ jagatāṃ vidheyatām || 153 ||",
  "SA05n866:338": "ānṛṇyastavo nāma trayodaśamaḥ paricchedaḥ |",
  "SA05n866:339": "adhyardhaśatakaṃ samāptam |",
  "SA05n866:340": "kṛtirācāryamātṛceṭasya ||"
}