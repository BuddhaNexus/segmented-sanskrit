{
  "S04n419:0": "5 pracalaparivartaḥ pañcamaḥ |",
  "S04n419:1": "iti hi bhikṣavo bodhisattvastāṃ mahatīṃ devaparṣadamanayā dharmyayā kathayā saṃdarśya samādāpya samuttejya saṃpraharṣya kṣamāpayitvā maṅgalyāṃ devaparṣadamāmantrayate sma-gamiṣyāmyahaṃ mārṣā jambudvīpam |",
  "S04n419:2": "mayā pūrvabodhisattvacaryāṃ caratā sattvāścaturbhiḥ saṃgrahavastubhirnimantritā dānena priyavadyenārthakriyayā samānārthatayā ca |",
  "S04n419:3": "tadayuktametanmārṣā mama bhavedakṛtajñatā ca,",
  "S04n419:4": "yadahamanuttarāyāṃ samyaksaṃbodhau nābhisaṃbuddheyam ||",
  "S04n419:5": "atha te tuṣitakāyikā devaputrā rudanto bodhisattvasya caraṇau parigṛhyaivamāhuḥ-idaṃ khalu satpuruṣa tuṣitabhavanaṃ tvayā vihīnaṃ na bhrājiṣyate |",
  "S04n419:6": "atha bodhisattvastāṃ mahatī devaparṣadamevamāha-ayaṃ maitreyo bodhisattvo yuṣmākaṃ dharmaṃ deśayiṣyati |",
  "S04n419:7": "atha bodhisattvaḥ svakācchirasaḥ paṭṭamaulaṃ cāvatārya maitreyasya bodhisattvasya śirasi pratiṣṭhāpayāmāsa |",
  "S04n419:8": "evaṃ cāvocat-mamāntareṇa tvaṃ satpuruṣa anuttarāṃ samyaksaṃbodhimabhisaṃbhotsyase ||",
  "S04n419:9": "atha bodhisattvo maitreyaṃ bodhisattvaṃ tuṣitabhavane'bhiniṣadya punarapi tāṃ mahatīṃ devaparṣadamāmantrayate sma-kīdṛśenāhaṃ mārṣā rūpeṇa mātuḥ kukṣāvavakrāmeyam?",
  "S04n419:10": "tatra kecidāhuḥ-mārṣā mānavakarūpeṇa |",
  "S04n419:11": "kecidāhuḥ-śakrarūpeṇa |",
  "S04n419:12": "kecidāhuḥ-brahmarūpeṇa |",
  "S04n419:13": "kecidāhuḥ-mahārājikarūpeṇa |",
  "S04n419:14": "kecidāhuḥ-vaiśravaṇarūpeṇa |",
  "S04n419:15": "kecidāhuḥ-gandharvarūpeṇa |",
  "S04n419:16": "kecidāhuḥ-kinnararūpeṇa |",
  "S04n419:17": "kecidāhuḥ-mahoragarūpeṇa |",
  "S04n419:18": "kecidāhuḥ-maheśvararūpeṇa |",
  "S04n419:19": "kecidāhuḥ-candrarūpeṇa |",
  "S04n419:20": "kecidāhuḥ-sūryarūpeṇa |",
  "S04n419:21": "kecidāhuḥ-garuḍarūpeṇa |",
  "S04n419:22": "tatrogratejo nāma brahmakāyiko devaputraḥ pūrvarṣijanmacyuto'vaivartiko'nuttarāyāḥ samyaksaṃbodheḥ,",
  "S04n419:23": "sa evamāha-yathā brāhmaṇānāṃ mantravedaśāstrapāṭheṣvāgacchati,",
  "S04n419:24": "tādṛśenaiva rūpeṇa bodhisattvo mātuḥ kukṣāvavakrāmitavyaḥ |",
  "S04n419:25": "tatpunaḥ kīdṛśam?",
  "S04n419:26": "gajavaramahāpramāṇaḥ ṣaḍdanto hemajālasaṃkāśaḥ suruciraḥ suraktaśīrṣaḥ sphuṭitagalitarūpavān |",
  "S04n419:27": "etacchrutvā rūpaṃ brāhmaṇavedaśāstratattvajño vyākarṣitaśca |",
  "S04n419:28": "ito vai bhāvī dvātriṃśallakṣaṇopetaḥ ||",
  "S04n419:29": "iti hi bhikṣavo bodhisattvo janmakālamavalokya tuṣitavarabhavanasthaḥ evaṃ rājñaḥ śuddhodanasya gṛhavare aṣṭau pūrvanimittānyupadarśayati sma |",
  "S04n419:30": "katamānyaṣṭau?",
  "S04n419:31": "tadyathā-vyapagatatṛṇakhāṇukaṇṭakaśarkarakaḍhalyanirmalaṃ suṣiktaṃ suśodhitamanākulavātatamorajovigatadaṃśakamakṣikāpataṅgasarīsṛpāpagatamavakīrṇakusumaṃ samaṃ pāṇitalajātaṃ tadgṛhaṃ saṃsthitamabhūt |",
  "S04n419:32": "idaṃ prathamaṃ pūrvanimittaṃ prādurabhūt ||",
  "S04n419:33": "ye ca himavatparvatarājanivāsinaḥ patraguptaśukasārikākokilahaṃsakroñcamayūracakravākakuṇālakalaviṅkajīvaṃjīvakādayo vicitrarucirapakṣā manojñapriyabhāṣiṇaḥ śakunigaṇāḥ,",
  "S04n419:34": "te āgatya rājñaḥ śuddhodanasya gṛhavare vitardiniryūhatoraṇagavākṣaharmyakūṭāgāraprāsādataleṣu sthitvā pramuditāḥ prītisaumanasyajātāḥ svakasvakāni rutānyudāharanti sma |",
  "S04n419:35": "iti dvitīyaṃ pūrvanimittaṃ prādurabhūt ||",
  "S04n419:36": "ye ca rājñaḥ śuddhodanasyārāmaramaṇīyeṣu vanaramaṇīyeṣu codyānaramaṇīyeṣu nānāpuṣpaphalavṛkṣānānartukārikāḥ,",
  "S04n419:37": "te sarve saṃpuṣpitāḥ saṃkusumitā abhūvan |",
  "S04n419:38": "idaṃ tṛtīyaṃ pūrvanimittaṃ prādurabhūt ||",
  "S04n419:39": "yāśca rājñaḥ śuddhodanasya puṣkariṇyo jalaparibhogyasthāḥ,",
  "S04n419:40": "tāḥ sarvāḥ śakaṭacakrapramāṇairanekakoṭīniyutaśatasahasrapatraiḥ padmaiḥ saṃchāditā abhūvan |",
  "S04n419:41": "idaṃ caturthaṃ pūrvanimittaṃ prādurabhūt ||",
  "S04n419:42": "ye ca rājñaḥ śuddhodanasya gṛhavare bhājanaviṣaye sarpistailamadhuphāṇitaśarkarādyānāṃ te paribhujyamānāḥ kṣayaṃ na gacchanti sma |",
  "S04n419:43": "paripūrṇā eva saṃdṛśyante sma |",
  "S04n419:44": "idaṃ pañcamaṃ pūrvanimittaṃ prādūrabhūt ||",
  "S04n419:45": "ye ca rājñaḥ śuddhodanasya gṛhavarapradhāne mahatyantaḥpure bherīmṛdaṅgapaṇavatūṇavavīṇāveṇuvallakīsaṃpatāḍaprabhṛtayastūryabhāṇḍāḥ,",
  "S04n419:46": "te sarve svayamaghaṭṭitā eva manojñaśabdaṃ muñcanti sma |",
  "S04n419:47": "idaṃ ṣaṣṭhaṃ pūrvanimittaṃ prādurabhūt ||",
  "S04n419:48": "yāni ca rājñaḥ śuddhodanasya gṛhavarapradhāne suvarṇarūpyamaṇimuktāvaidūryaśaṅkhaśilāpravālādīnāṃ ratnānāṃ bhājanāni,",
  "S04n419:49": "tāni sarvāṇi niravaśeṣaṃ vivṛtavimalaviśuddhaparipūrṇānyevaṃ virocante sma |",
  "S04n419:50": "idaṃ saptamaṃ pūrvanimittaṃ prādurabhūt ||",
  "S04n419:51": "vimalaviśuddhayā candrasūryajihmīkaraṇayā prabhayā kāyacittodbilyasaṃjananyā tadgṛhaṃ samantādavabhāsitamabhūt |",
  "S04n419:52": "idamaṣṭamaṃ pūrvanimittaṃ prādurabhūt |",
  "S04n419:53": "māyā ca devī snātānuliptagātrā vividhābharaṇaviṣkambhitabhujā suślakṣṇasulīlavastravaradhāriṇī prītiprāmodyaprasādapratilabdhā sārdhaṃ daśabhiḥ strīsahasraiḥ parivṛtā puraskṛtā rājñaḥ śuddhodanasya saṃgītiprāsāde sukhopaviṣṭasyāntikamupasaṃkramya dakṣiṇe pārśve ratnajālapratyupte bhadrāsane niṣadya smitamukhī vyapagatabhṛkuṭikā prahasitavadanā rājānaṃ śuddhodanamābhirgāthābhirabhāṣat—",
  "S04n419:54": "sādho śṛṇuṣva mama pārthiva bhūmipālā",
  "S04n419:55": "yācāmi te nṛpatiradya varaṃ prayaccha |",
  "S04n419:56": "abhiprāyu mahya yatha cittamanaḥpraharṣaṃ",
  "S04n419:57": "tanme śṛṇuṣva bhava prītamanā udagraḥ ||1 ||",
  "S04n419:58": "gṛhṇāmi deva vrataśīlavaropavāsaṃ",
  "S04n419:59": "aṣṭāṅgapoṣadhamahaṃ jagi maitracittā |",
  "S04n419:60": "prāṇeṣu hiṃsaviratā sada śuddhabhāvā",
  "S04n419:61": "premaṃ yathātmani pareṣu tathā karomi ||2 ||",
  "S04n419:62": "stainyādvivarjitamanā madalobhahīnā",
  "S04n419:63": "kāmeṣu mithya nṛpate na samācariṣye |",
  "S04n419:64": "satye sthitā apiśunā paruṣaprahīṇā",
  "S04n419:65": "saṃdhipralāpamaśubhaṃ na samācariṣye ||3 ||",
  "S04n419:66": "vyāpādadoṣakhilamohamadaprahīṇā",
  "S04n419:67": "sarvā abhidhya vigatā svadhanena tuṣṭā |",
  "S04n419:68": "samyakprayukta akuhānilayā anirṣyu",
  "S04n419:69": "karmā yathā daśa ime kuśalā cariṣye ||4 ||",
  "S04n419:70": "mā tvaṃ narendra mayi kāmatṛṣāṃ kuruṣva",
  "S04n419:71": "śīlavrateṣvabhiratāya susaṃvṛtāya |",
  "S04n419:72": "mā te apuṇya nṛpate bhavi dīrgharātra-",
  "S04n419:73": "manumodayā hi mama śīlavratopavāsam ||5 ||",
  "S04n419:74": "chando mameṣa nṛpate praviśādya śīghraṃ",
  "S04n419:75": "prāsādaharmyaśikhare sthita dhārtarāṣṭre |",
  "S04n419:76": "sakhibhiḥ sadā parivṛtā sukha modayeyaṃ",
  "S04n419:77": "puṣpābhikīrṇaśayane mṛduke sugandhe ||6 ||",
  "S04n419:78": "na ca kāñcukīya puruṣā na pi dārakāśca",
  "S04n419:79": "na ca istri prākṛta mamā purataḥ sthiheyā |",
  "S04n419:80": "no cāmanāpa mama rūpa na śabdagandhān",
  "S04n419:81": "nānyatra iṣṭamadhurā śṛṇuyā suśabdān ||7 ||",
  "S04n419:82": "ye rodhabandhanagatāḥ parimuñca sarvān",
  "S04n419:83": "dravyāmbarāśca puruṣāndhaninaḥ kuruṣva |",
  "S04n419:84": "vastrānnapāna rathayugya tathāśvayānaṃ",
  "S04n419:85": "dada saptarātrikamidaṃ jagataḥ sukhārtham ||8 ||",
  "S04n419:86": "no co vivādakalahā na ca roṣavākyā",
  "S04n419:87": "cānyonyamaitramanaso hitasaumyacittā |",
  "S04n419:88": "asmin pure puruṣa iṣṭika dārakāśca",
  "S04n419:89": "devāśca nandanagatā sahitā ramantām ||9 ||",
  "S04n419:90": "na ca rājadaṇḍanabhaṭā na tathā kudaṇḍā",
  "S04n419:91": "notpīḍanā na pi ca tarjanatāḍanā vā |",
  "S04n419:92": "sarvān prasannamanaso hitamaitracitta",
  "S04n419:93": "vīkṣasva deva janatāṃ yatha ekaputram ||10 ||",
  "S04n419:94": "śrutvaiva rāja vacanaṃ paramaṃ udagraṃ",
  "S04n419:95": "prāhāstu sarvamidameva yathā tavecchā |",
  "S04n419:96": "abhiprāyu tubhya manasā svanucintitāni",
  "S04n419:97": "yadyācase tava varaṃ tadahaṃ dadāmi ||11 ||",
  "S04n419:98": "ājñāpyaḥ pārthivavaraḥ svakapāriṣadyāṃ",
  "S04n419:99": "prāsādaśreṣṭhaśikhare prakarotha ṛddhim |",
  "S04n419:100": "puṣpābhikīrṇaruciraṃ varadhūpagandhaṃ",
  "S04n419:101": "chatrāpatākasamalaṃkṛtatālapaṃktim ||12 ||",
  "S04n419:102": "viṃśatsahasra raṇaśoṇḍa vicitravarmāṃ",
  "S04n419:103": "nārācaśūlaśaraśaktigṛhītakhaṅgāḥ |",
  "S04n419:104": "parivārayātha dhṛtarājyamanojñaghoṣaṃ",
  "S04n419:105": "devyā'bhayārtha karuṇāsthita rakṣamāṇā ||13 ||",
  "S04n419:106": "strībhistu sā parivṛtā yatha devakanyā",
  "S04n419:107": "snātānuliptapravarāmbarabhūṣitāṅgī |",
  "S04n419:108": "tūryaiḥ sahasramanugītamanojñaghoṣaiḥ",
  "S04n419:109": "āruhya devyupaviveśa marutsnuṣeva ||14 ||",
  "S04n419:110": "divyairmahārthasuvicitrasuratnapādaiḥ",
  "S04n419:111": "svāstīrṇapuṣpavividhaiḥ śayane manojñe |",
  "S04n419:112": "śayane sthitā vigalitā maṇiratnacūḍā",
  "S04n419:113": "yatha miśrakāvanagatā khalu devakanyā ||15 ||",
  "S04n419:114": "atha khalu bhikṣavaścatvāro mahārājānaḥ śakraśca devānāmindraḥ suyāmaśca devaputraḥ saṃtuṣitaśca sunirmitaśca paranirmitavaśavartī ca sārthavāhaśca māraputrabrahmā ca sahāṃpatirbrahmottaraśca purohitaḥ subrahmā ca purohitaḥ prabhāvyūhābhāsvaraśca maheśvaraśca śuddhāvāsakāyikā niṣṭhāgataścākaniṣṭhaśca etāni cānyāni cānekāni devaśatasahasrāṇi saṃnipatya anyonyamevāhuḥ-ayuktametanmārṣā asmākaṃ syādakṛtajñatā ca,",
  "S04n419:115": "yadvayamekākinamadvitīyaṃ bodhisattvamutsṛjema |",
  "S04n419:116": "ko'smākaṃ mārṣā utsahate bodhisattvaṃ satatasamitamanubaddhumavakramaṇagarbhasthānajanmayauvanabhūmidārakakrīḍāntaḥpuranā-ṭakasaṃdarśanābhiniṣkramaṇaduṣkaracaryābodhimaṇḍopasaṃkramaṇamāradharṣaṇabodhyabhisaṃbodhana-dharmacakrapravartanaṃ yāvanmahāparinirvāṇāddhitacittatayā snigdhacittatayā priyacittatayā maitracittatayā saumyacittatayā?",
  "S04n419:117": "tasyāṃ velāyāmimāṃ gāthāmabhāṣata—",
  "S04n419:118": "ko votsaheta vararūpadharam",
  "S04n419:119": "anubandhayituṃ satataṃ prītamanāḥ |",
  "S04n419:120": "kaḥ puṇyateja yaśasā vacasā",
  "S04n419:121": "svayamātmanecchati vibaddhayitum ||16 ||",
  "S04n419:122": "yasyepsitaṃ tridaśadevapure",
  "S04n419:123": "divyaiḥ sukhairhi ramituṃ satatam |",
  "S04n419:124": "paramāpsarobhiriha kāmaguṇaiḥ",
  "S04n419:125": "anubaddhitāṃ vimalacandramukham ||17 ||",
  "S04n419:126": "tatha miśrake vanavare rucire",
  "S04n419:127": "divyākare ramitu devapure |",
  "S04n419:128": "puṣpotkare kanakacūrṇanime",
  "S04n419:129": "anubandhatāṃ vimalatejadharam ||18 ||",
  "S04n419:130": "yasyepsitaṃ ramituḥ citrarathe",
  "S04n419:131": "tatha nandane suravadhūsahitaḥ |",
  "S04n419:132": "māndāravaiḥ kusumapatracite",
  "S04n419:133": "anubandhatāmimu mahāpuruṣam ||19 ||",
  "S04n419:134": "yāmādhipatyamatha vā tuṣitai-",
  "S04n419:135": "ratha vāpi prārthayati ceśvaratām |",
  "S04n419:136": "pūjāraho bhavitu sarvajage",
  "S04n419:137": "anubandhatāmimu anantayaśam ||20 ||",
  "S04n419:138": "yo icchati nirmitapure rucire",
  "S04n419:139": "vaśavartidevabhavane ramitum |",
  "S04n419:140": "manasaiva sarvamanubhoktikriyā",
  "S04n419:141": "anubandhatāmimu guṇāgradharam ||21 ||",
  "S04n419:142": "māreśvaro na ca praduṣṭamanā",
  "S04n419:143": "sarvavidhaiśvaryapāragataḥ |",
  "S04n419:144": "kāmeśvaro vaśitapāragato",
  "S04n419:145": "gacchatvasau hitakareṇa saha ||22 ||",
  "S04n419:146": "tatha kāmadhātu samatikramituṃ",
  "S04n419:147": "mati yasya brahmapuramāvasitum |",
  "S04n419:148": "caturapramāṇaprabhatejadharaḥ",
  "S04n419:149": "so'dyānubaddhatu mahāpuruṣam ||23 ||",
  "S04n419:150": "atha vāpi yasya manujeṣu mati",
  "S04n419:151": "varacakravartiviṣaye vipule |",
  "S04n419:152": "ratnākaramabhayasaukhyadadam",
  "S04n419:153": "anubandhatāṃ vipulapuṇyadharam ||24 ||",
  "S04n419:154": "pṛthivīśvarastatha pi śreṣṭhisuto",
  "S04n419:155": "āḍhyo mahādhanu mahānicayaḥ |",
  "S04n419:156": "parivāravānnihataśatrugaṇo",
  "S04n419:157": "gacchatvasau hitakareṇa saha ||25 ||",
  "S04n419:158": "rūpaṃ ca bhogamapi ceśvaratā",
  "S04n419:159": "kīrtiryaśaśca balatā guṇavatī |",
  "S04n419:160": "ādeyavākya bhavi grāhyaruto",
  "S04n419:161": "brahmeśvaraṃ samupayātu vidum ||26 ||",
  "S04n419:162": "ye divya kāma tatha mānuṣakāṃ",
  "S04n419:163": "yo icchatī tribhavi sarvasukham |",
  "S04n419:164": "dhyāne sukhaṃ ca pravivekasukhaṃ",
  "S04n419:165": "dharmeśvaraṃ samanubandhayatām ||27 ||",
  "S04n419:166": "rāgaprahāṇu tatha doṣamapī",
  "S04n419:167": "yo icchate tatha kileśajaham |",
  "S04n419:168": "śānta praśānta upaśāntamanā",
  "S04n419:169": "so dāntacittamanuyātu laghum ||28 ||",
  "S04n419:170": "śaikṣā aśaikṣa tatha pratyekajinā",
  "S04n419:171": "sarvajñajñānamanuprāpuritum |",
  "S04n419:172": "daśabhirbalairnaditu siṃha iva",
  "S04n419:173": "guṇasāgaraṃ samanuyātu vidum ||29 ||",
  "S04n419:174": "pithituṃ apāyapatha yeṣa matir",
  "S04n419:175": "vivṛtuṃ ca ṣaṅgatipathaṃ hyamṛtam |",
  "S04n419:176": "aṣṭāṅgamārgagamanena gatim",
  "S04n419:177": "anubandhatāṃ gatipathāntakaram ||30 ||",
  "S04n419:178": "yo icchate sugata pūjayituṃ",
  "S04n419:179": "dharmaṃ ca teṣu śrutikāruṇike |",
  "S04n419:180": "prāpto guṇānapi ca saṃghagatān",
  "S04n419:181": "guṇasāgaraṃ samanuyātu imam ||31 ||",
  "S04n419:182": "jātijarāmaraṇaduḥkhakṣaye",
  "S04n419:183": "saṃsārabandhana vimokṣayitum |",
  "S04n419:184": "carituṃ viśuddhagamanāntasamaṃ",
  "S04n419:185": "so śuddhasattvamanubandhayatām ||32 ||",
  "S04n419:186": "iṣṭo manāpa priyu sarvajage",
  "S04n419:187": "varalakṣaṇo varaguṇopacitaḥ |",
  "S04n419:188": "ātmā paraṃ ca tatha mocayituṃ",
  "S04n419:189": "priyadarśanaṃ samupayātu vidum ||33 ||",
  "S04n419:190": "śīlaṃ samādhi tatha prajñamayī",
  "S04n419:191": "gambhīradurdaśaduropagamam |",
  "S04n419:192": "yo icchate vidu vimukti labhe",
  "S04n419:193": "so vaidyarājamanuyātu laghum ||34 ||",
  "S04n419:194": "ete ca anya guṇa naikavidhā",
  "S04n419:195": "upapatti saukhya tatha nirvṛtiye |",
  "S04n419:196": "sarvairguṇebhi pratipūrṇa siddhaye",
  "S04n419:197": "siddhavrataṃ samanuyātu vidum ||35 || iti ||",
  "S04n419:198": "idaṃ khalu vacanaṃ śrutvā caturaśītisahasrāṇi cāturmahārājikānāṃ devānāṃ śatasahasraṃ trayatriṃśānāṃ śatasahasraṃ yāmānāṃ śatasahasraṃ tuṣitānāṃ śatasahasraṃ nirmāṇaratīnāṃ śatasahasraṃ paranirmitavaśavartīnāṃ devānāṃ ṣaṣṭisahasrāṇi mārakāyikānāṃ pūrvaśubhakarmaniryātānāṃ aṣṭaṣaṣṭisahasrāṇi brahmakāyikānāṃ bahūni śatasahasrāṇi yāvadakaniṣṭhānāṃ devānāṃ saṃnipatitānyabhūvan |",
  "S04n419:199": "anye ca bhūyaḥ pūrvadakṣiṇapaścimottarebhyo digbhyo bahūni devaśatasahasrāṇi saṃnipatitānyabhūvan |",
  "S04n419:200": "tebhyo ye udāratamā devaputrāste tāṃ mahatīṃ devaparṣadaṃ gāthābhirabhyabhāṣantaḥ—",
  "S04n419:201": "hanta śṛṇotha vacanaṃ amareśvarāho",
  "S04n419:202": "asmin vidhānamati yādṛśatatvabhūtā |",
  "S04n419:203": "tyaktārthikāmarati dhyānasukhaṃ praṇītam",
  "S04n419:204": "anubandhayāma imamuttamaśuddhasattvam ||36 ||",
  "S04n419:205": "okrāntapāda tatha garbhasthitaṃ mahātmaṃ",
  "S04n419:206": "pūjārahaṃ atiśayamabhipūjayāmaḥ |",
  "S04n419:207": "puṇyaiḥ surakṣitamṛṣiṃ parirakṣisanto",
  "S04n419:208": "yasyāvatāra labhate na manaḥ praduṣṭam ||37 ||",
  "S04n419:209": "saṃgītitūryaracitaiśca suvādyakaiśca",
  "S04n419:210": "varṇāguṇāṃ kathayato guṇasāgarasya |",
  "S04n419:211": "kurvāma devamanujāna praharṣaṇīyaṃ",
  "S04n419:212": "yaṃ śrutva bodhivaracitta jane janeryā ||38 ||",
  "S04n419:213": "puṣpābhikīrṇa nṛpateśca karoma gehaṃ",
  "S04n419:214": "kālāgurūttamasudhūpitasaumyagandham |",
  "S04n419:215": "yaṃ ghrātva devamanujāśca bhavantyudagrā",
  "S04n419:216": "vigatajvarāśca sukhinaśca bhavantyarogāḥ ||39 ||",
  "S04n419:217": "māndāravaiśca kusumaistatha pārijātai-",
  "S04n419:218": "ścandraiḥ sucandra tatha sthālavirocamānaiḥ |",
  "S04n419:219": "puṣpābhikīrṇa kapilāhvaya taṃ karoma",
  "S04n419:220": "pūjārtha pūrvaśubhakarmasamudgatasya ||40 ||",
  "S04n419:221": "yāvacca garbhi vasate trimalairalipto",
  "S04n419:222": "yāvajjarāmaraṇa cāntakaraḥ prasūtaḥ |",
  "S04n419:223": "tāvatprasannamanaso anubandhayāma",
  "S04n419:224": "eṣā matirmatidharasya karoma pūjām ||41 ||",
  "S04n419:225": "lābhā sulabdha vipulāḥ suramānuṣāṇāṃ",
  "S04n419:226": "drakṣyanti jānu imu saptapadāṃ kramantam |",
  "S04n419:227": "śakraiśca brahmaṇakaraiḥ parigṛhyamānaṃ",
  "S04n419:228": "gandhodakaiḥ snapiyamāni suśuddhasattvam ||42 ||",
  "S04n419:229": "yāvacca loki anuvartanatāṃ karoti",
  "S04n419:230": "antaḥpure vasati kāmakileśaghātī |",
  "S04n419:231": "yāvacca niṣkramati rājyamapāsya sarvaṃ",
  "S04n419:232": "tāvatprasannamanaso anubandhayāmaḥ ||43 ||",
  "S04n419:233": "yāvadupaiti mahimaṇḍi tṛṇāṃ gṛhītvā",
  "S04n419:234": "yāvacca bodhi spṛśate vinihatya māram |",
  "S04n419:235": "adhyeṣṭu brāhmaṇayutebhi pravarti cakraṃ",
  "S04n419:236": "tāvatkaroma vipulāṃ sugatasya pūjām ||44 ||",
  "S04n419:237": "yada buddhakāryu kṛtu bheṣyati trisahasre",
  "S04n419:238": "sattvāna koṭinayutā amṛte vinītā |",
  "S04n419:239": "nirvāṇamārgamupayāsyati śītibhāvaṃ",
  "S04n419:240": "tāvanmahāśayamṛṣiṃ na jahāma sarve ||45 ||iti ||",
  "S04n419:241": "atha khalu bhikṣavaḥ kāmadhātvīśvarāṇāṃ devakanyānāṃ bodhisattvasya rūpakāyapariniṣpattiṃ dṛṣṭvā etadabhavat-kīdṛśī tvasau kanyā bhaviṣyati yā imaṃ varapravaraśuddhasattvaṃ dhārayiṣyati |",
  "S04n419:242": "tāḥ kautūhalajātā varapravarapuṣpadhūpadīpagandhamālyavilepanacūrṇacīvaraparigṛhītā divyamanomayātmabhāvapratilabdhāḥ puṇyavipākādhisthānādhisthitāḥ tasmin kṣaṇe'marapurabhavanādantarhitāḥ kapilāhvaye mahāpuravare udyānaśatasahasraparimaṇḍite rājñaḥ śuddhodanasya gṛhe dhṛtarāṣṭre mahāprāsāde amarabhavanaprakāśe vigalitāmbaradhāriṇyaḥ śubhavimalatejapratimaṇḍitā divyābharaṇastambhitabhujāḥ śayanavaragatāṃ māyādevīmekāṅgulikayopadarśayantyo gaganatalagatāḥ parasparaṃ gāthābhirabhyabhāṣanta—",
  "S04n419:243": "amarapuragatāna apsarāṇāṃ",
  "S04n419:244": "rūpa manorama dṛṣṭva bodhisattve |",
  "S04n419:245": "matiriyamabhavattadā hi tāsāṃ",
  "S04n419:246": "pramada nu kīdṛśa bodhisattvamātā ||46 ||",
  "S04n419:247": "tāśca sahitapuṣpamālyahastā",
  "S04n419:248": "upagami veśma nṛpasya jātakāṅkṣā |",
  "S04n419:249": "puṣpa tatha vilepanāṃ gṛhītvā",
  "S04n419:250": "daśanakhaañjalibhirnamasyamānāḥ ||47 ||",
  "S04n419:251": "vigalitavasanāḥ salīlarūpāḥ",
  "S04n419:252": "karatala dakṣiṇi aṅgulīṃ praṇamya |",
  "S04n419:253": "śayanagata vidarśi māyadevīṃ",
  "S04n419:254": "sādhu nirīkṣatha rūpa mānuṣīṇām ||48 ||",
  "S04n419:255": "vayamiha abhimanyayāma anye",
  "S04n419:256": "paramamanorama surūpa apsarāṇām |",
  "S04n419:257": "ima nṛpativadhūṃ nirīkṣamāṇā",
  "S04n419:258": "jihma vipaśyatha divya ātmabhāvām ||49 ||",
  "S04n419:259": "ratiriva sadṛśī guṇānvitā ca",
  "S04n419:260": "jananiriyaṃ pravarāgrapudgalasya |",
  "S04n419:261": "maṇiratana yathā subhājanastha",
  "S04n419:262": "tatha iva bhājana devi devadeve ||50 ||",
  "S04n419:263": "karacaraṇatalebhi yāvadūrdhvaṃ",
  "S04n419:264": "aṅga mahorama divya ātirekāḥ |",
  "S04n419:265": "prekṣatu nayanānna cāsti tṛptiṃ",
  "S04n419:266": "bhūya praharṣati citta mānasaṃ ca ||51 ||",
  "S04n419:267": "śaśiriva gagane virājate'syā",
  "S04n419:268": "vadanu varaṃ ca virāja gātrabhāsā |",
  "S04n419:269": "raviriva vimalā śaśīva dīptā",
  "S04n419:270": "tatha prabha niścarate'sya ātmabhāvāt ||52 ||",
  "S04n419:271": "kanakamiva sujātajātarūpā",
  "S04n419:272": "varṇa virocati deviye tathaiva |",
  "S04n419:273": "bhramaravaranikāśa kuntalānī",
  "S04n419:274": "mṛdukasugandhaśravāsya mūrdhajāni ||53 ||",
  "S04n419:275": "kamaladalanibhe tathāsya netre",
  "S04n419:276": "daśanaviśuddha nabheva jyotiṣāṇi |",
  "S04n419:277": "cāpa iva tanūdarī viśālā",
  "S04n419:278": "pārśva samudgata māṃsi nāsti saṃdhiḥ ||54 ||",
  "S04n419:279": "gajabhujasadṛśe'sya ūrujaṅghe",
  "S04n419:280": "jānu sujātvanupūrvamudgatāsya |",
  "S04n419:281": "karatalacaraṇā samā suraktā",
  "S04n419:282": "vyaktamiyaṃ khalu devakanya nānyā ||55 ||",
  "S04n419:283": "eva bahuvidhaṃ nirīkṣya devīṃ",
  "S04n419:284": "kusuma kṣipitva pradakṣiṇaṃ ca kṛtvā |",
  "S04n419:285": "supiya yaśavatī jinasya mātā",
  "S04n419:286": "punarapi devapuraṃ gatā kṣaṇena ||56 ||",
  "S04n419:287": "atha caturi caturdiśāsu pālāḥ",
  "S04n419:288": "śakra suyāma tathaiva nirmitāśca |",
  "S04n419:289": "devagaṇa kumbhāṇḍa rākṣasāśca",
  "S04n419:290": "asura mahoraga kinnarāśca vocan ||57 ||",
  "S04n419:291": "gacchata purato narottamasya",
  "S04n419:292": "puruṣavarasya karotha rakṣaguptim |",
  "S04n419:293": "mā kuruta jage manaḥpradoṣaṃ",
  "S04n419:294": "mā ca karota viheṭha mānuṣāṇām ||58 ||",
  "S04n419:295": "yatra gṛhavarasmi māyadevī",
  "S04n419:296": "tatra samagra sapāriṣadya sarve |",
  "S04n419:297": "asidhanuśaraśaktikhaṅgahastā",
  "S04n419:298": "gaganatalasmi sthitā nirīkṣayātha ||59 ||",
  "S04n419:299": "jñātva cyavanakāla devaputrā",
  "S04n419:300": "upagami māyasakāśa hṛṣṭacittā |",
  "S04n419:301": "puṣpa tatha vilepanāṃ gṛhītvā",
  "S04n419:302": "daśanakhaañjalibhirnamasyamānāḥ ||60 ||",
  "S04n419:303": "cyava cyava hi narendra śuddhasattvā",
  "S04n419:304": "ayu samayo bhavato'dya vādisiṃha |",
  "S04n419:305": "kṛpakaruṇa janitva sarvaloke",
  "S04n419:306": "asmi adhyeṣama dharmadānahetoḥ ||61 || iti ||",
  "S04n419:307": "atha khalu bhikṣavo bodhisattvasya cyavanakālasamaye pūrvasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṃkrāman bodhisattvasya pūjākarmaṇe |",
  "S04n419:308": "evaṃ daśabhyo digbhyo ekaikasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṃkrāman bodhisattvasya pūjākarmaṇe |",
  "S04n419:309": "cāturmahārājakāyikebhyo devebhyaścaturaśītyapsaraḥśatasahasrāṇyevaṃ trayatriṃśato yāmebhyastuṣitebhyo nirmāṇaratibhyaḥ paranirmitavaśavartibhyo devebhyaścaturaśītyapsaraḥ-śatasahasrāṇi nānātūryasaṃgītivāditena yena bodhisattvastenopasaṃkrāman bodhisattvasya pūjākarmaṇe ||",
  "S04n419:310": "atha khalu bodhisattvaḥ śrīgarbhasiṃhāsane sarvapuṇyasamudgate sarvadevanāgasaṃdarśane mahākūṭāgāre niṣadya sārdhaṃ bodhisattvairdevanāgayakṣakoṭiniyutaśatasahasraiḥ parivṛtaḥ puraskṛtastuṣitavarabhavanāt pracalati sma |",
  "S04n419:311": "pracalatā ca bhikṣavo bodhisattvena tathārūpā kāyāt prabhā muktābhūd yayā prabhayā ayaṃ trisāhasramahāsāhasro lokadhāturevaṃ vipulavistīrṇo mahatodāreṇa supracalitapūrveṇa divyaprabhāsamatikrāntenāvabhāsena parisphuṭo'bhūt |",
  "S04n419:312": "yā api tā lokāntarikā aghā aghasphuṭā andhakārāstamisrā yatremau candrasūryāvevaṃ maharddhikāvevaṃ mahānubhāvāvevaṃ maheśākhyau ābhayā ābhāṃ varṇena varṇaṃ tejasā tejo nābhitapato nābhivirocataḥ,",
  "S04n419:313": "tatra ye sattvā upapannāste svakānapi bāhuprasāritānna paśyanti |",
  "S04n419:314": "tathāpi tasmin samaye mahata udārasyāvabhāsasya prādurbhāvo'bhūt |",
  "S04n419:315": "ye ca tatra sattvā upapannāste tenaivāvabhāsena sphuṭāḥ samānā anyonyaṃ samyak paśyanti sma |",
  "S04n419:316": "anyonyaṃ saṃjānante sma |",
  "S04n419:317": "evaṃ cāhuḥ- anye'pi kila bhoḥ sattvā ihopapannāḥ kila bho iti ||",
  "S04n419:318": "ayaṃ ca trisāhasramahāsāhasro lokadhātuḥ ṣaḍvikāramaṣṭādaśamahānimittamabhūt |",
  "S04n419:319": "akampat prākampat saṃprākampat |",
  "S04n419:320": "avedhat prāvedhat saṃprāvedhat |",
  "S04n419:321": "acalat prācalat saṃprācalat |",
  "S04n419:322": "akṣubhyat prākṣubhyat saṃprākṣubhyat |",
  "S04n419:323": "araṇat prāraṇat saṃprāraṇat |",
  "S04n419:324": "agarjat prāgarjat saṃprāgarjat |",
  "S04n419:325": "ante'vanamati sma,",
  "S04n419:326": "madhye unnamati sma |",
  "S04n419:327": "madhye'vanamati sma,",
  "S04n419:328": "ante unnamati sma |",
  "S04n419:329": "pūrvasyāṃ diśyavanamati sma,",
  "S04n419:330": "paścimāyāṃ diśyunnamati sma |",
  "S04n419:331": "paścimāyāṃ diśyavanamati sma,",
  "S04n419:332": "pūrvasyāṃ diśyunnamati sma |",
  "S04n419:333": "dakṣiṇasyāṃ diśyavanamati sma,",
  "S04n419:334": "uttarasyāṃ diśyunnamati sma |",
  "S04n419:335": "uttarasyāṃ diśyavanamati sma,",
  "S04n419:336": "dakṣiṇasyāṃ diśyunnamati sma |",
  "S04n419:337": "tasmin samaye harṣaṇīyāstoṣaṇīyāḥ premaṇīyāḥ prasādanīyā avalokanīyāḥ prahlādanīyā nirvarṇanīyā asecanīyā apratikūlā anuttrāsakarāḥ śabdāḥ śrūyante sma |",
  "S04n419:338": "na ca kasyacit sattvasya tasmin kṣaṇe viheṭhā vā trāso vā bhayaṃ vā stambhitatvaṃ vābhūt |",
  "S04n419:339": "na ca bhūyaḥ sūryācandramasorna brahmaśakralokapālānāṃ tasmin kṣaṇe prabhā prajñāyate sma |",
  "S04n419:340": "sarvanarakatiryagyoniyamalokopapannāśca sattvāstasmin kṣaṇe vigataduḥkhā abhūvan sarvasukhasamarpitāḥ |",
  "S04n419:341": "na ca kasyacit sattvasya rāgo bādhate sma,",
  "S04n419:342": "dveṣo vā moho vā,",
  "S04n419:343": "īrṣyā vā mātsaryaṃ vā,",
  "S04n419:344": "māno vā mrakṣo vā,",
  "S04n419:345": "mado vā krodho vā,",
  "S04n419:346": "vyāpādo vā paridāho vā |",
  "S04n419:347": "sarvasattvāstasmin kṣaṇe maitracittā hitacittāḥ parasparaṃ mātāpitṛsaṅgino'bhūvan |",
  "S04n419:348": "aghaṭṭitāni ca divyamānuṣyakāṇi tūryakoṭiniyutaśatasahasrāṇi manojñaghoṣamutsṛjanti sma |",
  "S04n419:349": "devakoṭīnayutaśatasahasrāṇi pāṇibhiraṃsaiḥ śirobhistaṃ mahāvimānaṃ vahanti sma |",
  "S04n419:350": "tāni cāpsaraḥśatasahasrāṇi svāṃ svāṃ saṃgītiṃ saṃprayujya purataḥ pṛṣṭhato vāmadakṣiṇena ca sthitvā bodhisattvaṃ saṃgītirutasvareṇābhistuvanti sma—",
  "S04n419:351": "pūrvakarmaśubhasaṃcitasya te",
  "S04n419:352": "dīrgharātrakuśaloditasya te |",
  "S04n419:353": "satyadharmanayaśodhitasya te",
  "S04n419:354": "pūja adya vipulā pravartate ||62 ||",
  "S04n419:355": "pūrvi tubhya bahukalpakoṭiyo",
  "S04n419:356": "dānu dattu priyaputradhītarā |",
  "S04n419:357": "tasya dānacaritasya tatphalaṃ",
  "S04n419:358": "yena divya kusumāḥ pravarṣitāḥ ||63 ||",
  "S04n419:359": "ātmamāṃsa tulayitva te vibho",
  "S04n419:360": "so'bhidattu priyapakṣikāraṇāt |",
  "S04n419:361": "tasya dānacaritasya tatphalaṃ",
  "S04n419:362": "pretaloki labhi pānabhojanam ||64 ||",
  "S04n419:363": "pūrvi tubhya bahukalpakoṭiyo",
  "S04n419:364": "śīla rakṣitamakhaṇḍanavratam |",
  "S04n419:365": "tasya śīlacaritasya tatphalaṃ",
  "S04n419:366": "yena akṣaṇa apāya śodhitāḥ ||65 ||",
  "S04n419:367": "pūrvi tubhya bahukalpakoṭiyo",
  "S04n419:368": "kṣānti bhāvita nidānabodhaye |",
  "S04n419:369": "tasya kṣānticaritasya tatphalaṃ",
  "S04n419:370": "maitracitta bhuta devamānuṣāḥ ||66 ||",
  "S04n419:371": "pūrvi tubhya bahukalpakoṭiyo",
  "S04n419:372": "vīryu bhāvitamalīnamuttamam |",
  "S04n419:373": "tasya vīryacaritasya tatphalaṃ",
  "S04n419:374": "yena kāyu yatha meru śobhate ||67 ||",
  "S04n419:375": "pūrvi tubhya bahukalpakoṭiyo",
  "S04n419:376": "dhyāna dhyāyita kileśadhyeṣaṇāt |",
  "S04n419:377": "tasya dhyānacaritasya tatphalaṃ",
  "S04n419:378": "yena kleśa jagato na bādhate ||68 ||",
  "S04n419:379": "pūrvi tubhya bahukalpakoṭiyo",
  "S04n419:380": "prajña bhāvita kileśachedanī |",
  "S04n419:381": "tasya prajñacaritasya tatphalaṃ",
  "S04n419:382": "yena ābha paramā virocate || 69 ||",
  "S04n419:383": "maitravarmita kileśasūdanā",
  "S04n419:384": "sarvasattvakaruṇāya udgatā |",
  "S04n419:385": "modiprāpta paramā upekṣakā",
  "S04n419:386": "brahmabhūta sugatā namo'stu te ||70 ||",
  "S04n419:387": "prajña ulkaprabha tejasodgatā",
  "S04n419:388": "sarvadoṣatamamohaśodhakā |",
  "S04n419:389": "cakṣubhūta trisahasrināyakā",
  "S04n419:390": "mārgadeśika mune namo'stu te ||71 ||",
  "S04n419:391": "ṛddhipādavarabhijñakovidā",
  "S04n419:392": "satyadarśi paramārthi śikṣitā |",
  "S04n419:393": "tīrṇa tārayasi anyaprāṇino",
  "S04n419:394": "dāśabhūta sugatā namo'stu te ||72 ||",
  "S04n419:395": "sarvopāyavarabhijñakovidā",
  "S04n419:396": "darśayasi cyutimacyuticyutim |",
  "S04n419:397": "lokadharmabhavanābhivartase",
  "S04n419:398": "no ca loki kvaci opalipyase ||73 ||",
  "S04n419:399": "lābha teṣa paramā acintiyā",
  "S04n419:400": "yeṣu darśana śravaṃ ca eṣyase |",
  "S04n419:401": "kiṃ punaḥ śṛṇuya yo tidharmatāṃ",
  "S04n419:402": "śraddha prīti vipulā janeṣyase ||74 ||",
  "S04n419:403": "jihma sarva tuṣitālayo bhuto",
  "S04n419:404": "jambudvīpi puri yo udāgataḥ |",
  "S04n419:405": "prāṇikoṭinayutā acintiyāṃ",
  "S04n419:406": "bodhayiṣyasi prasupta kleśato ||75 ||",
  "S04n419:407": "ṛddha sphīta puramadya bheṣyatī",
  "S04n419:408": "devakoṭinayutaiḥ samākulam |",
  "S04n419:409": "apsarobhi turiyairnināditaṃ",
  "S04n419:410": "rājagehi madhuraṃ śruṇiṣyati ||76 ||",
  "S04n419:411": "puṇyatejabharitā śubhakarmaṇā",
  "S04n419:412": "nāri sā paramarūpaupetā |",
  "S04n419:413": "yasya putra ayameva samṛddhaḥ",
  "S04n419:414": "tisraloki abhibhāti śīriye ||77 ||",
  "S04n419:415": "no bhuyo puravarasmi dehināṃ",
  "S04n419:416": "lobhadoṣakalahā vivādakā |",
  "S04n419:417": "sarva maitramanasaḥ sagauravā",
  "S04n419:418": "bhāvino naravarasya tejasā ||78 ||",
  "S04n419:419": "rājavaṃśa nṛpateḥ pravardhate",
  "S04n419:420": "cakravartikularājasaṃbhavaḥ |",
  "S04n419:421": "bheṣyate kapilasāhvayaṃ puraṃ",
  "S04n419:422": "ratnakoṣabharitaṃ susamṛddham ||79 ||",
  "S04n419:423": "yakṣarākṣasakumbhāṇḍaguhyakā",
  "S04n419:424": "devadānavagaṇāḥ saindrakāḥ |",
  "S04n419:425": "ye sthitā naravarasya rakṣakāḥ",
  "S04n419:426": "teṣu mokṣa nacireṇa bheṣyate ||80 ||",
  "S04n419:427": "puṇyupārjitu stavitva nāyakaṃ",
  "S04n419:428": "premagauravamupasthapisva nā |",
  "S04n419:429": "sarva bodhi pariṇāmayāmahe",
  "S04n419:430": "kṣipra bhoma yatha tvaṃ narottama ||81 || iti ||",
  "S04n419:431": "iti śrīlalitavistare pracalaparivarto nāma pañcamo'dhyāyaḥ ||"
}