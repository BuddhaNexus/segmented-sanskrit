{
    "641:0": "saptamaḥ paṭalavisaraḥ |",
    "641:1": "atha khalu mañjuśrīḥ kumārabhūta utthāyāsanād bhagavantaṃ śākyamuniṃ triḥ pradakṣiṇīkṛtya,",
    "641:2": "bhagavataścaraṇayornipatya,",
    "641:3": "bhagavantamevamāha – sādhu sādhu bhagavatā yastathāgatenārhatā samyak sambuddhena subhāṣito'yaṃ dharmaparyāyaḥ sarvavidyāvratacāriṇāmarthāya hitāya sukhāya lokānukampāyai bodhisattvānāmupāyakauśalyatā darśitā nirvāṇoparigāminī vartmopaviśeṣā niyataṃ bodhiparāyaṇā santatirbodhisattvānāṃ sarvamantrārthacaryāsādhanīyametanmantrarahasyasarvajanavistāraṇakarī bhaviṣyatyanāgate'dhvani nirvṛte lokagurau astamite tathāgatādityaṃ vaṃśe riñcite sarvabuddhakṣetre sarvabuddhabodhisattvāryaśrāvakapratyekabuddhaiḥ andhakārībhūte lokabhājane,",
    "641:4": "vicchinne āryamārge,",
    "641:5": "sarvavidyāmantroṣadhimaṇiratnopagate sādhujanaparihīṇe nirāloke sattvadhātau sattvā bhaviṣyanti kusīdā naṣṭaspṛhatayā aśrāddhāḥ khaṇḍakā akalyāṇamitraparigṛhītāḥ śaṭhāḥ māyāvino dhūrtacaritāḥ |",
    "641:6": "te imaṃ dharmaparyāyaṃ śrutvā ca satrāsamāpatsyante |",
    "641:7": "ālasyakausīdyābhiratā na śraddhāsyanti kāmagaveṣiṇo na patīṣyanti mithyādṛṣṭiratāḥ |",
    "641:8": "te bahu apuṇyaṃ prasaviṣyanti saddharmapratipakṣepakāḥ avīciparāyaṇāḥ ghorād ghorataraṃ gatāḥ |",
    "641:9": "teṣāṃ duḥkhitānāmarthāya avaśānāṃ vaśamānetā vaśyānāṃ bhayapradāya upāyakauśalyasaṅgrahayā mantrapaṭavidhānaṃ bhāṣatu bhagavāṃ |",
    "641:10": "yasyedānīṃ kālaṃ manyase ||",
    "641:11": "atha bhagavān śākyamuniḥ mañjuśriyaṃ kumārabhūtaṃ sādhukāramadāt |",
    "641:12": "sādhu sādhu mañjuśrīḥ ! yastvaṃ tathāgatamarthaṃ paripraṣṭavyaṃ manyase |",
    "641:13": "asti mañjuśrīḥ ! tvadīyaṃ paramaṃ guhyatamaṃ vidyāvratasādhanacaryāpaṭalapaṭavidhānavisaraṃ paramahṛdayānāmarthaṃ paramaṃ guhyatamaṃ mahārthaṃ nidhānabhūtaṃ sarvamantrāṇāṃ,",
    "641:14": "ṣaḍete ṣaḍākṣaraparamahṛdayāḥ avikalpato tasmiṃ kāle siddhiṃ gacchanti |",
    "641:15": "teṣāṃ sattvānāṃ damanāya upāyakauśalyasambhārasamantrapraveśanatāya niyataṃ sambodhiprāpaṇatāyā ṣaṭsaptatibuddhakoṭibhiḥ pūrvabhāṣitamahamapyetarhi idānīṃ bhāṣiṣye |",
    "641:16": "anāgatajanatāpekṣāya taṃ śṛṇu sādhu ca suṣṭhu ca manasi kuru |",
    "641:17": "bhāṣiṣye'haṃ te |",
    "641:18": "katamaṃ ca tat ||",
    "641:19": "atha khalu bhagavāṃ śākyamunirmantraṃ bhāṣate sma – “om vākyārthe jaya |",
    "641:20": "om vākyaśeṣe sva |",
    "641:21": "om vākyeyanayaḥ |",
    "641:22": "om vākyaniṣṭheyaḥ |",
    "641:23": "om vākyeyanamaḥ |",
    "641:24": "om vākyedanamaḥ”|",
    "641:25": "ityete mañjuśrīḥ ! tvadīyaṣaḍmantrāḥ ṣaḍakṣarāḥ mahāprabhāvāḥ tulyasamavīryāḥ paramahṛdayāḥ paramasiddhāḥ buddhamivotpannāḥ sarvasattvānāmarthāya sarvabuddhaiḥ samprabhāṣitāḥ samayagrastāḥ sampracalitāḥ sarvakarmikāḥ bodhimārgānudeśakāḥ,",
    "641:26": "tathāgatakule mantrapravarāḥ uttamamadhyametaratṛdhāsamprayuktāḥ suśobhanaṃ karmaphalavipākapradāḥ śāsanāntardhānakālasamayasiddhiṃ yāsyanti |",
    "641:27": "samavaśaraṇaṃ saddharmanetrārakṣaṇārthaṃ ye sādhayiṣyanti,",
    "641:28": "teṣāṃ mūlyaprayogeṇaiva mahārājyamahābhogaiśvaryārthaṃ te sādhayiṣyanti |",
    "641:29": "teṣāṃ kṣiprataraṃ tasmiṃ kāle tasmiṃ samaye siddhiṃ yāsyanti |",
    "641:30": "antato jijñāsanahetorapi sādhanīyā hyete paramahṛdayāḥ saṃkṣepataḥ yathā yathā prayujyante,",
    "641:31": "tathā tathā siddhiṃ yāsyanti samāsataḥ |",
    "641:32": "eṣāṃ paṭavidhānaṃ bhavati tasmiṃ kāle tasmiṃ samaye mahābhairave pañcakaṣāye sattvā alpapuṇyā bhaviṣyanti |",
    "641:33": "alpeśākhyāḥ alpajīvinaḥ alpabhogāḥ mandavīryā na śakyante ativistarataraṃ paṭavidhānādīni karmāṇi prārabhantum |",
    "641:34": "teṣāmarthāya bhāṣiṣye saṃkṣiptataram ||",
    "641:35": "ādau tāvad vikrayeṇa sūtrakaṃ krītvā,",
    "641:36": "palamātramardhapalamātraṃ vā,",
    "641:37": "hastamātraṃ dīrghatvena arghahastamātraṃ tiryakkarpaṭaṃ sadaśaṃ tantuvāyena vāyayitavyam |",
    "641:38": "apagatakeśamanyaṃ vā navaṃ karpaṭakhaṇḍaṃ pratyagramata ūrdhvaṃ pathepsataḥ dvihastacaturhastaṃ vā ṣaṭ pañca daśa cāṣṭaṃ vā suśuklaṃ gṛhya yathepsataḥ citrakareṇa citrāpayitavyam |",
    "641:39": "aśleṣakairaṅgaiḥ candanakarpūrakuṅkumasitaiḥ paṭaṃ candanakuṅkumakarpūraṃ caikīkṛtya,",
    "641:40": "niṣprāṇakenodake niḥkaluṣenāloḍya nave bhāṇḍe paṭaṃ plāvayitvā,",
    "641:41": "divasatrayaṃ supidhānaṃ pathi taṃ sthāpayet |",
    "641:42": "kṛtarakṣāṃ śucau deśe ātmanaḥ śucirbhūtvā,",
    "641:43": "śuklapakṣe pūrṇamāsyāṃ paṭabhāṇḍasyāgrataḥ pūrvābhimukhaḥ kuśaviṇḍakopaviṣṭaḥ ime mantrapadāḥ aṣṭaśatavāramuccārayitavyāḥ |",
    "641:44": "tadyathā - om he he bhagavaṃ ! bahurūpadharaḥ divyacakṣuṣe avalokaya avalokaya māṃ samayamanusmara kumārarūpadhāriṇe mahābodhisattva ! kiṃ cirāyasi |",
    "641:45": "hū hū phaṭ phaṭ svāhā |",
    "641:46": "anena mantreṇa kṛtajāpaḥ tatraiva svapeta |",
    "641:47": "svapne kathayati siddhirasiddhiṃ vā ||",
    "641:48": "tatotthāya avilambitasiddhinimittaṃ svapnaṃ dṛṣṭvā taṃ paṭaṃ likhāpayet,",
    "641:49": "na cedasiddhinimittāni svapnāni dṛśyante |",
    "641:50": "tat paṭaṃ tasmād bhāṇḍāduddhṛtya ātape śoṣayet |",
    "641:51": "śoṣayitvā ca bhūyaḥ anye nave bhāṇḍe nyaset |",
    "641:52": "saguptaṃ ca kṛtarakṣaṃ ca sthāpayet |",
    "641:53": "tato bhūyo teṣāṃ paramahṛdayānāṃ anyatamaṃ mantraṃ gṛhītvā,",
    "641:54": "yatheṣṭataḥ ṣaḍakṣarāṇāṃ bhūyo akṣaralakṣaṃ japet |",
    "641:55": "tato āśu tatpaṭaṃ sidhyatīti ||",
    "641:56": "ādau tāvat taṃ paṭaṃ gṛhya prātihārakapakṣe anye vā śukle'hani śubhanakṣatrasaṃyukte śubhāyāṃ tithau śuklapakṣadivase vā suśobhanaiḥ śakunaiḥ maṅgalasammatāyāṃ rātrau ardharātrakālasamaye upoṣadhikena citrakareṇa taṃ paṭaṃ citrāpayet śucau pradeśe karpūradhūpaṃ dahatā ||",
    "641:57": "ādau tāvadāryamañjuśriyaṃ bāladārakākāraṃ pañcacīrakaśiraskaṃ bālālaṅkārabhūṣitaṃ kanakavarṇaṃ nīlapaṭṭacalanikānivasitaṃ nīlapaṭṭāṃśukottarīyaṃ dharmaṃ deśayamānaṃ siṃhāsane ardhaparyaṅkopaviṣṭadakṣiṇacaraṇaṃ ratnapādapīṭhasthaṃ sthāpitasiṃhāsanopaviṣṭaṃ sarvālaṅkāropetaṃ cārudarśanaṃ īṣasmitamukhaṃ sādhakagatadṛṣṭiṃ citrāpayet ||",
    "641:58": "dakṣiṇe pārśve āryasamantabhadraṃ sitacāmaroddhūyamānaṃ priyaṅguśyāmaṃ vāmahastacintāmaṇivinyastaṃ sarvāṅgaśobhanaṃ sarvālaṅkārabhūṣitaṃ nīlapaṭṭacalanikānivastaṃ muktāhārayajñopavītaṃ sikataṃ śvetapadmāsanasthaṃ ciatrāpayitavyam ||",
    "641:59": "āryamañjuśriyasya vāmapārśve āryāvalokiteśvaraḥ nīlapaṭṭavalanikānivastaḥ sarvāṅgaśobhanaḥ sarvālaṅkāravibhūṣitaḥ muktāhārayajñopavītaḥ vāmahaste śvetapadmavinyastaḥ dakṣiṇahaste sitoddhūyamānacamaraḥ hemadaṇḍavinyastaḥ saumyākāraḥ āryamañjuśriyagatadṛṣṭiḥ tathaivāryasamantabhadraḥ śvetapadmāsanasthau ubhāvapyetau abhilekhyau ekapadmaviṭapitthitau ||",
    "641:60": "trīṇi padmāni |",
    "641:61": "madhyame mūlapadmakarṇikāyāmāryamañjuśriyasya siṃhāsanaṃ ratnapīṭhaṃ ca |",
    "641:62": "aparasmiṃ padme āryasamantabhadraḥ,",
    "641:63": "tṛtīye padme āryāvalokiteśvaraḥ |",
    "641:64": "śobhanaṃ ca tat padmadaṇḍaṃ marakatapadmākāraṃ anekapadmapuṣpamukulitaṃ patropetaṃ vikasitārdhavikasitapuṣpamahāsarānavataptoitthitaṃ dvau nāgarājāvaṣṭabdhanābhaṃ nandopanandasandhāritaṃ tat padmadaṇḍaṃ sitavarṇā ca tau nāgarājānau saptasphaṭāvabhūṣitau sarvālaṅkāraśobhitaśarīrau manuṣyārdhakāyau ahibhogāṅkitamūrtayaḥ āryamañjuśriyaṃ nirīkṣamāṇau jalāntārdhanilīnau maṇiratnopaśobhitacchadau likhāpayitavyau ||",
    "641:65": "samantācca mahāsaraṃ adhastāt sādhakaḥ dakṣiṇapārśve paṭāntakoṇe āryamañjuśriyasya vatkramaṇḍala nirīkṣamāṇo dhūpakaṭacchakavyagrahastaḥ avanataśirakorparajānukāyaḥ yathā veṣaparṇataḥ,",
    "641:66": "tathāmabhilekhyam ||",
    "641:67": "upariṣṭādāryamañjuśriyasya ubhau patāntakoṇābhyāṃ dvau devaputrau mālādhāriṇau puṣpamālāgṛhītau utpatamānau meghāntarnilīnau mahāpuṣpaughamutsṛjamānau suśobhanau abhilekhyau ||",
    "641:68": "samantācca tatpaṭaṃ nāgakesarādibhiḥ puṣpaiḥ prakiritamabhilikhet |",
    "641:69": "yatheṣṭaśca trirūpakādhiṣṭhitaṃ vā abhilikhet |",
    "641:70": "āryamañjuśrīḥ dharmaṃ deśayamānaḥ āryasamantabhadraḥ āryāvalokiteśvaraścamaravinyastapāṇayo likhāpayitavyāḥ |",
    "641:71": "yathābhirucitakaṃ vā sādhakasya trīṇi rūpakāṇi avaśyaṃ likhāpayitavyāni |",
    "641:72": "yatheṣṭākārā vā yathāsaṃsthānasaṃsthitā vā sādhakasya yathā yathā rocate tathā tathā likhitavyāni ||",
    "641:73": "madhye va āryamañjuśrīḥ,",
    "641:74": "ubhayānte ca āryāvalokiteśvaraḥ,",
    "641:75": "samantabhadraśca yathepsitaḥ anya avaśyaṃ likhāpayitavyāni |",
    "641:76": "yathālabdhe vā karpaṭakhaṇḍe vitastihastamātre vā ātmanā vā pareṇa vā citrakareṇa poṣadhikena vā apoṣadhikena vā śrāddhena vā aśrāddhena vā śucinā vā aśucinā vā śīlavatena vā duḥśīlena vā citrakareṇa likhāpayitavyaḥ ||",
    "641:77": "ātmanā sādhakena avaśyaṃ kṛtapuraścaraṇena śrāddhena utpāditabodhicittena avaśyaṃ bhavitavyamiti ||",
    "641:78": "evaṃ sidhyanti mantrā vai nānyeṣāṃ pāpakāriṇām |",
    "641:79": "śrāddhena tathā bhūtvā sādhanīyā mantradevatāḥ ||",
    "641:80": "sidhyante mantrarāṭ tasya śrāddhasyaiveha nānyathā |",
    "641:81": "śraddhā hi paramaṃ yānaṃ yena yānti vināyakāḥ ||",
    "641:82": "aśrāddhasya manuṣyasya śuklo dharmo na rohate |",
    "641:83": "bījānāmagnidagdhānāmaṅkuro harito yathā ||",
    "641:84": "śrāddhe sthitasya martyasya boddhāraṃ hi karmaṇā |",
    "641:85": "sidhyante devatāstasya aśrāddhasya na sidhyati ||",
    "641:86": "+ + + + + + + + + sarvamantrā viśeṣataḥ |",
    "641:87": "laukikā devatā ye'pi ye'pi lokottarā tathā ||",
    "641:88": "sarve vai śraddadhānasya sidhyate vigatakalmaṣaḥ |",
    "641:89": "āśu siddhirdhruvā teṣāṃ bodhistadgatamānasām ||",
    "641:90": "nānyeṣāṃ kathyate siddhiḥ śāsane'smin nivāritāḥ |",
    "641:91": "paṭaḥ svalpo viśeṣo vā madhyamo parikīrtitaḥ ||",
    "641:92": "adhunā tu pravakṣyāmi sarvakarmasu sādhanamiti ||",
    "641:93": "bodhisattvapiṭakānmahāyānavaipulyasūtrādāryamañjuśriyamūlakalpāt saptamaḥ paṭalavisarāt",
    "641:94": "caturthaḥ paṭavidhānapaṭalavisaraḥ parisamāpta iti ||"
}