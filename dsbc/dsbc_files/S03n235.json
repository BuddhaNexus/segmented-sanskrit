{
  "S03n235:0": "12. brāhmaṇa-jātakam",
  "S03n235:1": "ātmalajjayaiva satpuruṣā nācāravelāṃ laṅghayanti |",
  "S03n235:2": "tadyathānuśrūyate-",
  "S03n235:3": "bodhisattvaḥ kila kasmiṃścidanupakruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ cakāra |",
  "S03n235:4": "sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskārakramo vedādhyayananimittaṃ śrutābhijanācārasampanne gurau prativasati sma |",
  "S03n235:5": "tasya śrutagrahaṇadhāraṇapāṭavaṃ ca",
  "S03n235:6": "bhaktyanvayaśca satataṃ svakulaprasiddhaḥ |",
  "S03n235:7": "pūrve vayasyapi śamābharaṇā sthitiśca",
  "S03n235:8": "premaprasādasumukhaṃ gurumasya cakruḥ ||1 ||",
  "S03n235:9": "vaśīkaraṇamantrā hi nityamavyāhatā guṇāḥ |",
  "S03n235:10": "api dveṣāgnitaptānāṃ kiṃ punaḥ svasthacetasām ||2 ||",
  "S03n235:11": "atha tasyādhyāpakaḥ sarveṣāmeva śiṣyāṇāṃ śīlaparīkṣānimittaṃ svādhyāyaviśrāmakāleṣvātmano dāridryaduḥkhānyabhīkṣṇamupavarṇayāmāsa |",
  "S03n235:12": "svajane'pi nirākrandamutsave'pi hatānandam |",
  "S03n235:13": "dhikpradānakathāmandaṃ dāridryamaphalacchandam ||3 ||",
  "S03n235:14": "paribhavabhavanaṃ śramāspadaṃ sukhaparivarjitamatyanūrjitam |",
  "S03n235:15": "vyasanamiva sadaiva śocanaṃ dhanavikalatvamatīva dāruṇam ||4 ||",
  "S03n235:16": "atha te tasya śiṣyāḥ pratodasaṃcoditā iva sadaśvā gurusnehātsamupajātasaṃvegāḥ sampannataraṃ prabhūtataraṃ ca bhaikṣamupasaṃharanti sma |",
  "S03n235:17": "sa tānuvāca-",
  "S03n235:18": "alamanenātrabhavatāṃ pariśrameṇa |",
  "S03n235:19": "na bhaikṣopahārāḥ kasyaciddāridryakṣāmatāṃ kṣapayanti |",
  "S03n235:20": "asmatparikleśāmarṣibhistu bhavadbhirayameva yatno dhanāharaṇaṃ prati yuktaḥ karttuṃ syāt | kutaḥ ?",
  "S03n235:21": "kṣudhamannaṃ jalaṃ tarṣaṃ mantravāksāgadā gadān |",
  "S03n235:22": "hanti dāridryaduḥkhaṃ tu santatyārādhanaṃ dhanam ||5 ||",
  "S03n235:23": "śiṣyā ūcuḥ-kiṃ kariṣyāmo mandabhāgyā vayaṃ yadetāvānnaḥ śaktiprayāmaḥ | api ca",
  "S03n235:24": "bhaikṣavadyadi labhyerarannupādhyāya dhanānyapi |",
  "S03n235:25": "nedaṃ dāridryaduḥkhaṃ te vayamevaṃ sahemahi ||6 ||",
  "S03n235:26": "pratigrahakṛśopāyaṃ viprāṇāṃ hi dhanārjanam |",
  "S03n235:27": "apradātā janaścāyamityagatyā hatā vayam ||7 ||",
  "S03n235:28": "adhyāpaka uvāca-santyanye'pi śāsraparidṛṣṭā dhanārjanopāyāḥ |",
  "S03n235:29": "jarāniṣpītasāmarthyāstu vayamayogyarūpāstatpratipattau |",
  "S03n235:30": "śiṣyā ūcuḥ- vayamupādhyāya jarayānupahataparākramāḥ |",
  "S03n235:31": "tadyadi nasteṣāṃ śāstravihitānāmupāyānāṃ pratipattisahatāṃ manyase,",
  "S03n235:32": "taducyatām |",
  "S03n235:33": "yāvadadhyāpanapariśramasyānṛṇyaṃ te gacchāma iti |",
  "S03n235:34": "adhyāpaka uvāca-taruṇairapi vyavasāyaśithilahṛdayairdurabhisambhavāḥ khalvevaṃvidhā dhanārjanopāyāḥ |",
  "S03n235:35": "yadi tvayamatra bhavatāṃ nirbandhaḥ |",
  "S03n235:36": "tacchruyatāṃ sādhuḥ katama eko dhanopārjanakramaḥ |",
  "S03n235:37": "āpaddharmaḥ steyamiṣṭaṃ dvijānāmāpaccāntyā niḥsvatā nāma loke |",
  "S03n235:38": "tasmād bhojyaṃ svaṃ pareṣāmaduṣṭaiḥ sarvaṃ caitad brāhmaṇānāṃ svameva ||8 ||",
  "S03n235:39": "kāmaṃ prasahyāpi dhanāni hartuṃ śaktirbhavedeva bhavadvidhānām |",
  "S03n235:40": "na tveṣa yogaḥ svayaśo hi rakṣyaṃ śūnyeṣu tasmādvyavaseyameva ||9 ||",
  "S03n235:41": "iti muktapragrahāstena te chātrāḥ paramamiti tattasya vacanamayuktamapi yuktamiva pratyaśrauṣuranyatra bodhisattvāt |",
  "S03n235:42": "sa hi prakṛtibhadratvāttannotsehe'numoditum |",
  "S03n235:43": "kṛtyavatpratipannaṃ tairvyāhantuṃ sahasaiva tu ||10 ||",
  "S03n235:44": "vrīḍāvanatavadanastu bodhisattvo mṛdu viniśvasya tūṣṇīmabhūt |",
  "S03n235:45": "atha sa teṣāmadhyāpako bodhisattvamavekṣya taṃ vidhimanabhinandantamapratikrośantaṃ niviṣṭaguṇasambhāvanastasminmahāsattve kiṃ nu khalvayamavyavasitatvānniḥsnehatayā vā mayi steyaṃ na pratipadyate,",
  "S03n235:46": "utādharmasaṃjñayeti samutpannavimarśastatsvabhāvavyaktīkaraṇārthaṃ bodhisattvamuvāca-bho mahābrāhmaṇa !",
  "S03n235:47": "amī dvijā madvyasanāsahiṣṇavaḥ samāśritā vīramanuṣyapaddhatim |",
  "S03n235:48": "bhavānanutsāhajaḍastu labhyate na nūnamasmadvyasanena tapyate ||11 ||",
  "S03n235:49": "pariprakāśe'pyanigūḍhavistare mayātmaduḥkhe vacasā vidarśite |",
  "S03n235:50": "kathaṃ nu niḥsambhramadīnamānaso bhavāniti svasthavadeva tiṣṭhati ||12 ||",
  "S03n235:51": "atha bodhisattvaḥ sasambhramo'bhivādyopādhyāyamuvāca-śāntaṃ pāpam |",
  "S03n235:52": "na khalvahaṃ niḥsnehakaṭhinahṛdayatvādaparitapyamāno guruduḥkhairevamavasthitaḥ,",
  "S03n235:53": "kintvasambhavādupādhyāyapradarśitasya kramasya |",
  "S03n235:54": "na hi śakyamadṛśyamānena kvacitpāpamācaritum |",
  "S03n235:55": "kutaḥ ? raho'nupapatteḥ |",
  "S03n235:56": "nāsti loke raho nāma pāpaṃ karma prakurvataḥ |",
  "S03n235:57": "adṛśyāni hi paśyanti nanu bhūtāni mānuṣān ||13 ||",
  "S03n235:58": "kṛtātmānaśca munayo divyonmiṣitacakṣuṣaḥ |",
  "S03n235:59": "tānapaśyanrahomānī bālaḥ pāpe pravartate ||14 ||",
  "S03n235:60": "ahaṃ punarna paśyāmi śūnyaṃ kvacana kiñcana |",
  "S03n235:61": "yatrāpyanyaṃ na paśyāmi nanvaśūnyaṃ mayaiva tat ||15 ||",
  "S03n235:62": "pareṇa yacca dṛśyeta duṣkṛtaṃ svayameva vā |",
  "S03n235:63": "sudṛṣṭatarametatsyād dṛśyate svayameva yat ||16 ||",
  "S03n235:64": "svakāryaparyākulamānasatvātpaśyenna vānyaścaritaṃ parasya |",
  "S03n235:65": "rāgārpitaikāgramatiḥ svayaṃ tu pāpaṃ prakurvanniyamena vetti ||17 ||",
  "S03n235:66": "tadanena kāraṇenāhamevaṃ vyavasthita iti |",
  "S03n235:67": "atha bodhisattvaḥ samabhiprasāditamanasamupādhyāyamavetya punaruvāca-",
  "S03n235:68": "na cātra me niścayameti mānasaṃ dhanārthamevaṃ prataredbhavānapi |",
  "S03n235:69": "avetya ko nāma guṇāguṇāntaraṃ guṇopamardaṃ dhanamūlyatāṃ nayet ||18 ||",
  "S03n235:70": "svābhiprāyaṃ khalu nivedayāmi-",
  "S03n235:71": "kapālamādāya vivarṇavāsasā varaṃ dviṣadveśmasamṛddhirīkṣitā |",
  "S03n235:72": "vyatītya lajjāṃ na tu dharmavaiśase surendratārthe'pyupasaṃhṛtaṃ manaḥ ||19 ||",
  "S03n235:73": "atha tasyopādhyāyaḥ praharṣavismayākṣiptahṛdaya utthāyāsanātsampariṣvajyainamuvāca-sādhu sādhu putraka ! sādhu sādhu mahābrāhmaṇa ! pratirūpametatte praśamālaṅkṛtasyāsya medhāvikasya |",
  "S03n235:74": "nimittamāsādya yadeva kiñcana",
  "S03n235:75": "svadharmamārgaṃ visṛjanti bāliśāḥ |",
  "S03n235:76": "tapaḥśrutajñānadhanāstu sādhavo",
  "S03n235:77": "na yānti kṛcchre parame'pi vikriyām ||20 ||",
  "S03n235:78": "tvayā kulaṃ samamalamabhyalaṅkṛtaṃ",
  "S03n235:79": "samudyatā nabha iva śāradendunā |",
  "S03n235:80": "tavārthavatsucaritaviśrutaṃ śrutaṃ",
  "S03n235:81": "sukhodayaḥ saphalatayā śramaśca me ||21 ||",
  "S03n235:82": "tadevamātmalajjayaiva satpuruṣā nācāravelāṃ laṅghayantīti hrībalenāryeṇa bhavitavyam |",
  "S03n235:83": "evaṃ hrīparikhāsampanna āryaśrāvako'kuśalaṃ prajahāti kuśalaṃ ca bhāvayatītyevamādiṣu sūtreṣūpaneyam |",
  "S03n235:84": "hrīvarṇapratisaṃyukteṣu lokādhipateyeṣu ceti |",
  "S03n235:85": "iti brāhmaṇa-jātakaṃ dvādaśam |"
}