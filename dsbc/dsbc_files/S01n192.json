{
  "S01n192:0": "Mahāsattvamaṇicūḍamahārājabodhisattvāvadānam",
  "S01n192:1": "athāśoko mahīpālaḥ purogataḥ kṛtāñjaliḥ",
  "S01n192:2": "upaguptaṃ tam arhantaṃ natvaivaṃ prārthayat punaḥ 1",
  "S01n192:3": "bhadanta śrotum icchāmi punar anyat subhāṣitaṃ",
  "S01n192:4": "bhagavato 'vadānaṃ yat tat samādeṣṭum arhati 2",
  "S01n192:5": "iti saṃprārthitaṃ rājñā śrutvā so'rhan yatiḥ sudhīḥ",
  "S01n192:6": "tam aśokaṃ mahīpālaṃ samāmantryaivam ādiśat 3",
  "S01n192:7": "sādhu śṛṇu mahārāja yathā me guruṇoditaṃ",
  "S01n192:8": "tathā te 'haṃ pravakṣyāmi śrutvānumodayādarāt 4",
  "S01n192:9": "tadyathāsau mahāsatvaḥ śubhakṛtsne mahāsukhaṃ",
  "S01n192:10": "bhuktvāpi brahmaṇā sārdhaṃ vinā dānaṃ mumoda na 5",
  "S01n192:11": "tatrastho 'sau mahāsatvo dānadharmasamutsukaḥ",
  "S01n192:12": "kiṃ pravṛttir mahīloke iti dhyātvā vyalokayat 6",
  "S01n192:13": "tadā tu manujāḥ sarve satyadharmanirādarāḥ",
  "S01n192:14": "īrṣyāmātsaryasaṃkliṣtā madamānapramāditāḥ 7",
  "S01n192:15": "brāhmaṇā api duḥśīlāḥ svakulācāravarjitāḥ",
  "S01n192:16": "kṛpaṇā duritāsaktāḥ saddharmaparibhāṣiṇaḥ 8",
  "S01n192:17": "nṛpā api tathā sarve sāmātyabhṛtyapauriṇah",
  "S01n192:18": "kleśamadābhimānāndhā daśākuśalacāriṇaḥ 9",
  "S01n192:19": "evaṃ sarve 'pi te martyā mahāpātakacāriṇaḥ",
  "S01n192:20": "nūnaṃ kleśāgnisaṃtapatā mṛtā yāsyanti nārake 10",
  "S01n192:21": "teṣāṃ yan nāsti dharmātmā śāstā kaś cid dhitārthadik",
  "S01n192:22": "tat sarve mānavā mūḍhāś caranti pātakeṣv api 11",
  "S01n192:23": "tena teṣāṃ hitārthe 'ham itaś cyutvā mahītale",
  "S01n192:24": "nṛparājakule janma labdhvā bhaveyaṃ bhūpatiḥ 12",
  "S01n192:25": "tatrāhaṃ sarvadārthibhyaḥ kṛtvā dānaṃ yathepsitaṃ",
  "S01n192:26": "sarvān satvān susaṃvṛttau cārayeyaṃ samantataḥ 13",
  "S01n192:27": "tatas te mānavāḥ sarve satyadharmaguṇāratāḥ",
  "S01n192:28": "bodhicaryāvrataṃ dhṛtvā saṃcareran sadā śubhe 14",
  "S01n192:29": "tatas te vimalācārāḥ pariśuddhatrimaṇḍalāḥ",
  "S01n192:30": "bodhisatvā mahāsatvā bhaveyur brahmacāriṇaḥ 15",
  "S01n192:31": "etaddhetor ito gatvā janmāsādya mahītale",
  "S01n192:32": "sarvalokādhipo bhūtvā cārayeyaṃ jagac cubhe 16",
  "S01n192:33": "evaṃ dhyātvā sa dharmārthī bodhisatvo vṛṣotsukaḥ",
  "S01n192:34": "tadā sasāñjalir natvā paśyann evaṃ nyavedayat 17",
  "S01n192:35": "devedānīṃ mahīloke durvṛttiḥ saṃpracāritā",
  "S01n192:36": "tat te sarve narā duṣṭā daśākuśalasaṃratāḥ 18",
  "S01n192:37": "tad gatvāhaṃ mahīloke sarvalokādhipo bhavan",
  "S01n192:38": "bodhayaṃs tān narān sarvān saṃvṛttau cārayāṇy api 19",
  "S01n192:39": "tad anujñāṃ bhavān datvā kṛpayā me prasīdatu",
  "S01n192:40": "bodhicaryāvrataṃ dhṛtvā saṃcareyaṃ jagaddhite 20",
  "S01n192:41": "iti saṃprārthitaṃ tena kāśyapaḥ sa niśamya saḥ",
  "S01n192:42": "ciraṃ dhyātvā prasannātmā gaccheti tam acodayat 21",
  "S01n192:43": "tataḥ sa bodhisatvas tat prāpyānujñāṃ prasāditaḥ",
  "S01n192:44": "tatrastho bhūtale śuddhaṃ janmasthānaṃ vyalokayat 22",
  "S01n192:45": "tadā tarta mahīloke sāketanagaraṃ mahat",
  "S01n192:46": "ṛddhaṃ sphītaṃ sadotsāhaṃ subhikṣaṃ nirupadravaṃ 23",
  "S01n192:47": "praśāntakalidurvṛttiḍimbaḍamarataskaraṃ",
  "S01n192:48": "sādhuprāḍhyajanākīrṇaṃ svargaikakhaṇḍavad babhau 24",
  "S01n192:49": "tatra lokādhipo rājā brahmadattaḥ samṛddhimān",
  "S01n192:50": "sarvāṃl lokān yathādharmaṃ putravat paryapālayat 25",
  "S01n192:51": "tasyāgramahiṣī devī kāntimatī ramopamā",
  "S01n192:52": "śuddhaśīlā subhadrāṇgī svāmidharmānucāriṇī 26",
  "S01n192:53": "yadā sā mahiṣī raktā rājāpi so 'nurāgitaḥ",
  "S01n192:54": "tayā tadā sa rājendraḥ sārdhaṃ reme yathecchayā 27",
  "S01n192:55": "tad dṛṣṭvā sa mahāsatvo bodhisatvo divaś cyutaḥ",
  "S01n192:56": "tatrāgatya śubhe tasyā mahiṣyā garbham āviśat 28",
  "S01n192:57": "yadā sāpannasatvābhūt tadārabhya subhāṣiṇī",
  "S01n192:58": "sarvārthibhyo yathākāmaṃ saṃpradātuṃ samaicchata 29",
  "S01n192:59": "tataḥ sā mahiṣī devī sarvārthidānavāñcinī",
  "S01n192:60": "bhartuḥ pādāmbuje natvā saṃprārthayat samādarāt 30",
  "S01n192:61": "svāmin yad aham icchāmi yadi te'sti kṛpā mayi",
  "S01n192:62": "tathā saṃpūrayiṣyāmi tad anujñāṃ pradehi me 31",
  "S01n192:63": "iti saṃprārthite devyā bhāryayā sa narādhipaḥ",
  "S01n192:64": "supriyāṃ tāṃ samālokya saṃsmita evam abravīt 32",
  "S01n192:65": "ayi kiṃ te manovāñcā sarvam api samīthitaṃ",
  "S01n192:66": "tathā saṃpūrayiṣyāmi tat satyaṃ me puro vada 33",
  "S01n192:67": "ity evaṃ prabhunādiṣṭe mahiṣī sā pramoditā",
  "S01n192:68": "bhartāraṃ taṃ mahārājaṃ sampaśyantyaivam abravīt 34",
  "S01n192:69": "svāminn ahaṃ mahaddhemarāśau sthitvā yathepsitaṃ",
  "S01n192:70": "śramaṇabrāhmaṇādibhyas tat sarvaṃ dātum utsahe 35",
  "S01n192:71": "iti bhāryāsamākhyātaṃ niśamya sa narādhipaḥ",
  "S01n192:72": "pravismito nimittajñam papracchaitan nivedayan 36",
  "S01n192:73": "tan niveditam ākarṇya nimittajñaḥ sa sanmatiḥ",
  "S01n192:74": "tan nimittaṃ samīkṣyaivaṃ nṛpasyāgre nyavedayat 37",
  "S01n192:75": "rājañ jānīhi te bhāryā garbhiṇī bhavati dhruvaṃ",
  "S01n192:76": "yo garbhasaṃpraviṣṭo 'syā anubhāvo 'sya khalv ayaṃ 38",
  "S01n192:77": "nūnam ayaṃ mahāsatvas tava putro bhavet sudhīḥ",
  "S01n192:78": "tat prasīda mahārāja yat te syāc chrīsubhadratā 39",
  "S01n192:79": "iti tenoditaṃ śrutvā nṛpatiḥ saṃpramoditaḥ",
  "S01n192:80": "satkṛtya taṃ nimittajñaṃ tat kārayitum aicchata 40",
  "S01n192:81": "tataḥ sa nṛpatir bhāryāṃ samupetya prasādayan",
  "S01n192:82": "yathecchasi tathā sarvaṃ kuruṣveti samādiśat 41",
  "S01n192:83": "iti bhartrā samādiṣṭaṃ śrutvā sā mahiṣī mudā",
  "S01n192:84": "labdhānujñā pate rājñas tathā kartuṃ samārabhat 42",
  "S01n192:85": "tataḥ sā mahiṣī hemamahadrāśisamāśritā",
  "S01n192:86": "śramaṇabrāhmaṇārthibhyo dadau hema yathepsitaṃ 43",
  "S01n192:87": "tataḥ sā mahiṣī bhūya āhāraiḥ ṣaḍrasānvitaiḥ",
  "S01n192:88": "saṃtṛptān sakalān kṛtvā lokān draṣṭuṃ samaihata 44",
  "S01n192:89": "tato rājñe nivedyāsau mahiṣī saṃpramoditā",
  "S01n192:90": "labdhānujñā prabhor evaṃ kṛtvā draṣṭum samārabhat 45",
  "S01n192:91": "tataḥ sā sakalān lokān samāmantrya samādarāt",
  "S01n192:92": "satkṛtya ṣaḍrasāhāraiḥ saṃtoṣitān akārayat 46",
  "S01n192:93": "tān evaṃ sakalān lokān arthiṇaḥ kṛpaṇān api",
  "S01n192:94": "ṣaḍrasāhārasaṃtuṣṭān paśyantī mudam āyayau 47",
  "S01n192:95": "tataś cāsau satī rājñī mahatsiṃhāsanasthitā",
  "S01n192:96": "saddharmaṃ sarvalokebhyaḥ samupādeṣṭum aihata 48",
  "S01n192:97": "tathā rajñe nivedyāsau labdhānujñā prabhos tataḥ",
  "S01n192:98": "sarvān lokān samāmantrya dharmaṃ deṣṭuṃ mudācarat 49",
  "S01n192:99": "tatas tathā narendreṇa pṛṣṭā naimittikāś ca te",
  "S01n192:100": "samīkṣya nṛpater agre punar evaṃ nyavedayan 50",
  "S01n192:101": "mahiṣyā deva garbhe te praviṣṭaḥ puruṣo mahān",
  "S01n192:102": "nūnam asyānubhāvo 'yaṃ yad iyaṃ dharmam ādiśet 51",
  "S01n192:103": "tad iyaṃ mahiṣi deva sarvasatvahitārthinī",
  "S01n192:104": "saddharmaṃ sarvalokebhyo deśayatu yathecchayā 52",
  "S01n192:105": "iti taiḥ samupādiṣṭaṃ niśamya sa narādhipaḥ",
  "S01n192:106": "muditaḥ śodhayitvāśu prāsādaṃ samaśobhayat 53",
  "S01n192:107": "tatra suvarṇaratnāḍhyasiṃhāsanaṃ mahattaraṃ",
  "S01n192:108": "prajñapya duṣyacīnāṃśubitānair abhyamaṇḍayat 54",
  "S01n192:109": "tataḥ sa nṛpatī rājā ghaṇṭāvaghoṣakāriṇaḥ",
  "S01n192:110": "janān āmantrya tān sarvān saṃpaśyann evam ādiśat 55",
  "S01n192:111": "bhavanto yad iyaṃ devī dharmam ādeṣṭum icchati",
  "S01n192:112": "tad atra sakalān lokān āmantrayata satvaraṃ 56",
  "S01n192:113": "iti rājñā samādiṣṭaṃ śrutvā sarve 'pi te janāḥ",
  "S01n192:114": "tatheti taṃ nṛpaṃ natvā tathā kartuṃ mudācaran 57",
  "S01n192:115": "tatra te nagare ghaṇṭām avaghoṣya samantataḥ",
  "S01n192:116": "yathādiṣṭaṃ narendreṇa tathā lokān acodayan 58",
  "S01n192:117": "śṛṇvantu paurikāḥ sarve nṛpādiṣṭam idaṃ dhruvaṃ",
  "S01n192:118": "yad rājñī mahiṣī dharmaṃ samupādeṣṭum icchati 59",
  "S01n192:119": "tad idaṃ dharmam audāryaṃ śrotum icchanti ye mudā",
  "S01n192:120": "te sarve samupāgatya śṛṇvantu sadguṇārthiṇaḥ 60",
  "S01n192:121": "ity evam ghoṣaṇaṃ śrutvā sarve paurāḥ savismayāḥ",
  "S01n192:122": "taddharmadeśanāṃ śrotuṃ rājakule mudā yayuḥ 61",
  "S01n192:123": "tadā kāntimatī devī sarvālaṃkārabhūṣitā",
  "S01n192:124": "siṃhāsanaṃ samāruhya sabhāmadhye samāśrayat 62",
  "S01n192:125": "tāṃ devīṃ śrīprabhāsantīṃ dṛṣṭvā te paurikā mudā",
  "S01n192:126": "natvā sādaram īkṣantaḥ puraskṛtya samāśrayan 63",
  "S01n192:127": "tadā sā janakāye 'smin sanniṣaṇṇe samantataḥ",
  "S01n192:128": "dṛṣtvā kāntimatī sarvāṃl lokāṃs tasthau samāhitā 64",
  "S01n192:129": "tataḥ sā gabhajātasya bodhisatvasya sanmateḥ",
  "S01n192:130": "anubhāvād imā gāthās saddharmārthās samādiśat 65",
  "S01n192:131": "dharmasthito yāti guṇair vivṛddhiṃ",
  "S01n192:132": "prāpnoti tuṣṭiṃ paramāṃ yaśaś ca",
  "S01n192:133": "prāpte ca duḥkhe na viṣādam eti",
  "S01n192:134": "paratra cāpnoti sukhaṃ subhadraṃ 66",
  "S01n192:135": "dharmo hi vai rakṣati dharmayuktaṃ",
  "S01n192:136": "pitā yathā putram udāravṛttaṃ",
  "S01n192:137": "tasmād budho jñānabalopapanno",
  "S01n192:138": "yāvac ciraṃ dharmam ataḥ prakuryāt 67",
  "S01n192:139": "dharmo hi vai rakṣati dharmayuktaṃ",
  "S01n192:140": "catraṃ yathā varṣati varṣakāle",
  "S01n192:141": "dharmānuśaṃsā sugatena śastā",
  "S01n192:142": "na durgatiṃ gacchati dharmacārī 68",
  "S01n192:143": "adharmacārī tu naraḥ pramatto",
  "S01n192:144": "yāṃ yāṃ gatiṃ gacchati mūḍhadṛṣṭiḥ",
  "S01n192:145": "nihatya dharmaṃ caritaḥ sa eva",
  "S01n192:146": "baddho yathākṛṣṇamṛgo gṛhītaḥ 69",
  "S01n192:147": "na hy adharmaś ca dharmas tāv",
  "S01n192:148": "ubhau samavipākinau",
  "S01n192:149": "adharmān narakaṃ yānti",
  "S01n192:150": "dharmāt prayānti sadgatiṃ 70",
  "S01n192:151": "iti matvā sadādharmaṃ tyaktvā satsaukhyavāñcinaḥ",
  "S01n192:152": "saddharmaṃ śraddhayā śrutvā saṃcarantāṃ susaṃvaraṃ 71",
  "S01n192:153": "iti devyā samādiṣṭaṃ śrutvā sarve prabodhitāḥ",
  "S01n192:154": "saddharmasādhanāraktāḥ saṃvaṛttau saṃpracerire 72",
  "S01n192:155": "tataś cāsau mahārājñī draṣṭum udyānam aicchata",
  "S01n192:156": "svāminaḥ samupāsṛtya tadarthaṃ saṃnyavedayat 73",
  "S01n192:157": "tanniveditam ākarṇya rājā sa nṛpatis tataḥ",
  "S01n192:158": "śodhayitvā puraṃ sarvaṃ maṇḍayitvā ca sarvataḥ 74",
  "S01n192:159": "śodhayitvātyalaṃkṛtya tadudyānaṃ sarāṃsy api",
  "S01n192:160": "tatas tāṃ supriyāṃ bhāryāṃ parivārasamanvitāṃ",
  "S01n192:161": "ratha āroya sotsāhaṃ udyānaṃ praiṣayac canaiḥ 75",
  "S01n192:162": "tatra sā samupāsādya paśyantī taṃ manoramaṃ",
  "S01n192:163": "udyānam avatīryāśu rathāt tatra mudācarat 76",
  "S01n192:164": "sampaśyantī tad udyānaṃ sarvartupuṣpamaṇḍitaṃ",
  "S01n192:165": "sarvaphalasamāpannaṃ nandanam iva śobhitaṃ 77",
  "S01n192:166": "sarānsy api ca aṣtāṇgaguṇayuktaśubhāmbubhiḥ",
  "S01n192:167": "padmotpalādisatpuṣpaiḥ pūrṇāni vihagair api 78",
  "S01n192:168": "mahāmodasamutsāhasaṃharṣānanditāśayā",
  "S01n192:169": "sarvatra vibhramitvāpi saṃpasyantī mudācarat 79",
  "S01n192:170": "tatra sā suciraṃ dṛṣṭvā saṃcarantī yathecchayā",
  "S01n192:171": "tarucchāyāṃ samāśritya sarastīra upāśrayat 80",
  "S01n192:172": "tatra sthitvā tam ārāmaṃ sarvartupuṣpamaṇḍitaṃ",
  "S01n192:173": "saras tac cāpi pasyantī mahānandaṃ samāyayau 81",
  "S01n192:174": "tataś cāsau mahāsatvā dṛṣṭvā spṛṣṭvā ca roginaḥ",
  "S01n192:175": "sarvān saṃsvāsthitān kartum aicchat svayam upasthitā 82",
  "S01n192:176": "tac ca rājño nivedyāsau labdhānujñā pates tathā",
  "S01n192:177": "sarvān ālokya saṃspṛṣṭvā roginaḥ svāsthitān vyadhāt 83",
  "S01n192:178": "tataś cāsau mahābhijñā sarvān dīnān daridritān",
  "S01n192:179": "datvābhivāñchitaṃ dravyaṃ kartum aicchat samṛddhitān 84",
  "S01n192:180": "tac ca nivedya rājño 'gre labdhānujñā tathāpi sā",
  "S01n192:181": "datvābhilaṣitaṃ sarvān daridrān dhanino vyadhāt 85",
  "S01n192:182": "tataś cāsau mahāvīryā kuśīdān kātarāśayān",
  "S01n192:183": "tān āśvāsya susaṃvṛttau sarvāṇi yoktum aicchata 86",
  "S01n192:184": "tac ca nivedya rājño 'sau labdhānujñā pramoditā",
  "S01n192:185": "sarvān dīnān samāśvāsya saṃvṛttau saṃnyayojayat 87",
  "S01n192:186": "tato 'sau ca subhadrāṃśā sarvāñ chramaṇavāḍavān",
  "S01n192:187": "bhojayitvā navair duṣyair ācchādayitum aihata 88",
  "S01n192:188": "tac ca nivedya rājño 'sau sarvāñ chramaṇavāḍavān",
  "S01n192:189": "bhojayitvā navair duṣyaiḥ sarvān ācchādayan muda 89",
  "S01n192:190": "evaṃ sā mahiṣī devi mahāsatvānubhāvinī",
  "S01n192:191": "yathābhivāñchitaṃ sarvaṃ dharmārthaṃ prākarot tathā 90",
  "S01n192:192": "tathā sā dohadāpannā yathābhivāñcitaṃ mudā",
  "S01n192:193": "sarvaṃ dānādisatkarma kṛtvācarañ cubhe ratā 91",
  "S01n192:194": "tadā tadviṣaye ramye bhadrotsāhaṃ samantataḥ",
  "S01n192:195": "prāvartata subhikṣaṃ ca nirutpātaṃ nirītikaṃ 92",
  "S01n192:196": "eko 'pi na tadā tatra daridro duritārataḥ",
  "S01n192:197": "dīno 'rthī kṛpaṇo lubdho matsarī mānamattakaḥ 93",
  "S01n192:198": "sarve prāḍhyāḥ śubhācārā dātāraḥ sadguṇārthinaḥ",
  "S01n192:199": "saddharmasādhanotsāhā babhūvur brahmacāriṇaḥ 94",
  "S01n192:200": "evaṃ sā mahiṣī bodhisatvāpannasugarbhiṇī",
  "S01n192:201": "sadharmasādhanāraktā cacāra bodhisamvaraṃ 95",
  "S01n192:202": "tataḥ sā samaye 'sūta dārakaṃ abhirūpakaṃ",
  "S01n192:203": "divyātisundaraṃ kāntaṃ sarvāṇgalakṣaṇānvitaṃ 96",
  "S01n192:204": "puṣṭaṃ prāsādikaṃ saumyaṃ sarvalokamanoharaṃ",
  "S01n192:205": "ātmarūḍhamahāratnavyañjitoṣṇīṣamaṇḍalaṃ 97",
  "S01n192:206": "tanmaṇer raśmayo divyā niścarantaḥ prasāritāḥ",
  "S01n192:207": "tatrāvabhāsya sarvatra dinīcakrur niśām api 98",
  "S01n192:208": "tadavabhāsam ālokya sarve 'pi paurikā janāḥ",
  "S01n192:209": "kasyeyaṃ bhāsatī kāntir ity ūcur vismayānvitāḥ 99",
  "S01n192:210": "taṃ saṃprajātaṃ ākarṇya janakaḥ saṃpramoditaḥ",
  "S01n192:211": "śramaṇabrāhmaṇādibhyo dadau dānaṃ yathepsitaṃ 100",
  "S01n192:212": "tatra tam ātmajaṃ draṣṭuṃ janakaḥ sa samutsukaḥ",
  "S01n192:213": "gurumitrajanaiḥ sārdhaṃ saharṣaṃ samupācarat 101",
  "S01n192:214": "tatra sa samupāsṛtya saṃdadarśa tam ātmajaṃ",
  "S01n192:215": "divyātisundaraṃ kāntaṃ bhadralakṣaṇamaṇḍitaṃ 102",
  "S01n192:216": "śuddhoṣṇīṣamahāratnadivyakāntiprabhāsvaraṃ",
  "S01n192:217": "dṛṣṭvābhinanditaḥ paśyann enaṃ tasthau ciraṃ mudā 103",
  "S01n192:218": "tadā sa bālako dṛṣṭvā mātaraṃ janakaṃ ca taṃ",
  "S01n192:219": "sagurubandhusanmitraṃ sampaśyann evam abravīt 104",
  "S01n192:220": "idaṃ śiroruhaṃ ratnaṃ divyaṃ bhadraguṇānvitaṃ",
  "S01n192:221": "śīte uṣṇakaro dīptaṃ uṣṇe śītakaro jvalan 105",
  "S01n192:222": "sarvavyādhyupasargāṇām saṃśāntikaraṇaṃ varaṃ",
  "S01n192:223": "sarvataḥ śamanaṃ sarvaduṣṭakarmavināśanaṃ 106",
  "S01n192:224": "etatprakṣālanāmbho'pi sarvaviṣaṃ vināśayet",
  "S01n192:225": "sarvadhātuś ca tatspṛṣṭe bhaved api sukāñcanaṃ 107",
  "S01n192:226": "yac caitat kṣarad ambho 'pi lohaṃ vāpi yadā spṛśet",
  "S01n192:227": "tadā talloham apy evaṃ bhaved api suhāṭakaṃ 108",
  "S01n192:228": "matvety etanmahāratnakṣaratprakṣālanāmbunā",
  "S01n192:229": "saṃsiñcya sarvadhātūni kṛtvā hemāni sarvaśaḥ 109",
  "S01n192:230": "tāni sarvāṇi hemāni datvārthibhyo samādarāt",
  "S01n192:231": "triratnabhajanaṃ kṛtvā saṃcaradhvaṃ śubhe sadā 110",
  "S01n192:232": "īti tena samādiṣṭaṃ śrutvā sa saguruḥ pitā",
  "S01n192:233": "kim etad dhi bhavet satyam iti draṣṭuṃ tathaicchata 111",
  "S01n192:234": "tataḥ sa janakas tasya maṇeḥ kṣaraj jalaṃ mudā",
  "S01n192:235": "ādāya tena lohasya rāśiṃ kṛtvābhyasiñcayat 112",
  "S01n192:236": "tatspṛṣṭo loharāśiḥ sa hemarāśir abhūd drutaṃ",
  "S01n192:237": "tad dṛṣṭvā vismitāh sarve saṃjaharṣur nṛpādayaḥ 113",
  "S01n192:238": "tat suvarṇaṃ samādāya rājā sa saṃpramoditaḥ",
  "S01n192:239": "arthibhyo brāhmaṇādibhyaḥ prādāpayad yathepsitaṃ 114",
  "S01n192:240": "dārakaṃ saṃprajātaṃ taṃ dṛṣṭvā sarve surā api",
  "S01n192:241": "saṃharṣānanditātmānas tadupari kham āśritāḥ 115",
  "S01n192:242": "divyadhvajapatākādīn samucchrāyātyaśobhyan",
  "S01n192:243": "divyavādyāni sarvāṇi parāhatyātyamodayan 116",
  "S01n192:244": "divyapuṣpāṇi sarvāṇi prāvarṣayan samantataḥ",
  "S01n192:245": "saptāpi ca suratnāni prāvarṣayaṇs tadālaye 117",
  "S01n192:246": "tadupari kham āśritya devatāḥ saṃpraharṣitāḥ",
  "S01n192:247": "divyarātnamayaṃ chatraṃ dhṛtvā taṃ samaśobhyan 118",
  "S01n192:248": "evaṃ sarvatra lokeṣu tajjātasamanantaraṃ",
  "S01n192:249": "nirutpātaṃ śubhotsāhaṃ pravartatā samantataḥ 119",
  "S01n192:250": "tadā mahātmanas tasya yaśasā pūritaṃ jagat",
  "S01n192:251": "sarvalokādhipāś cāpi taṃ dṛṣṭvā saṃprasedire 120",
  "S01n192:252": "catvāro lokapālāś ca grahā vidyādharā api",
  "S01n192:253": "sagaṇā mātṛkāś cāpi dṛṣṭvā tam abhyapālayan 121",
  "S01n192:254": "munayo yatayaḥ sarve yoginaś ca tapasvinaḥ",
  "S01n192:255": "taṃ prajātaṃ parijñāya bhadrāśiṣābhyayojayan 122",
  "S01n192:256": "arhanto bodhisatvāś ca sarvadikṣu samāśritāḥ",
  "S01n192:257": "sambuddhā api taṃ dṛṣṭvā prārakṣaṇ saṃprasāditāḥ 123",
  "S01n192:258": "evaṃ sarve 'pi lokāś ca devā daityāś ca mānavāḥ",
  "S01n192:259": "taṃ saṃprajātaṃ ākarṇya dṛṣṭvā tadbhadrakotsavaṃ",
  "S01n192:260": "bālakaṃ taṃ mahāsatvaṃ draṣṭum āsan samutsukāḥ 124",
  "S01n192:261": "evaṃ sa bālako jātamātro 'pi saṃprabhāsayan",
  "S01n192:262": "sarvatra bhadrakotsāhaṃ kṛtvātyamodayaj jagat 125",
  "S01n192:263": "tato jātimahaṃ kṛtvā purohito yathāvidhi",
  "S01n192:264": "jñātibandhusuhṛnmitraṃ samāmantryaivam ādiśat 126",
  "S01n192:265": "yad asyoṣṇīṣasaṃjātamahāmaṇir virājate",
  "S01n192:266": "maṇicūḍa iti khyātam abhidhānaṃ prasidhyatu",
  "S01n192:267": "ratnacūḍa iti proktvā kaiś cit saṃcāritaṃ bhuvi 127",
  "S01n192:268": "tannāmnā prathito loke sarvatrābhūt sa bālakaḥ",
  "S01n192:269": "tanmaṇikāntibhadrābho virājitaḥ sudhāṃśuvat 128",
  "S01n192:270": "tato dhātrībhir aṣṭābhiḥ pratisaṃpālito mudā",
  "S01n192:271": "kramāt pravardhitaḥ puṣṭaḥ saraḥsthapadmavad babhau 129",
  "S01n192:272": "tataḥ sa śrīsamāpannaḥ paripuṣṭendriyāśrayaḥ",
  "S01n192:273": "saṃvardhitaḥ kumāratvaṃ prāpto 'ramad dhitārthabhṛt 130",
  "S01n192:274": "tato vidyāguṇotsāhī lipiśālāṃ samāśrayan",
  "S01n192:275": "guror ārādhanaṃ kṛtvā samāśikṣaṃl lipīḥ kramāt 131",
  "S01n192:276": "tataḥ sa buddhimān āśu lipīnāṃ pāraṃ āgataḥ",
  "S01n192:277": "prakriyākośasatkāvyaśāstrādīn samaśikṣata 132",
  "S01n192:278": "krameṇādhītya dhīmān sa sarvavidyāḥ samudyataḥ",
  "S01n192:279": "āśu sarvāntam āsādya vyajayat paravādinaḥ 133",
  "S01n192:280": "tataś cāsau mahābuddhiḥ sarvaśāstravicakṣaṇaḥ",
  "S01n192:281": "catuḥṣaṣṭikalāvidyā api sarvā aśikṣata 134",
  "S01n192:282": "tāsām apy āśu sarvāsāṃ vidyānāṃ pāram āptavān",
  "S01n192:283": "jitvā hi māninaḥ sarvān sarvavidyādhipo 'bhavat 135",
  "S01n192:284": "evaṃ sa sadguṇādhāraḥ śīsampatsadguṇāśrayaḥ",
  "S01n192:285": "śrāddho bhadrāśayo dhīraḥ svaparātmahitodyataḥ 136",
  "S01n192:286": "kāruṇiko mahāsatvo dayālur lokavatsalaḥ",
  "S01n192:287": "bodhisatvo mahātyāgī dharmakāyo jitendriyaḥ 137",
  "S01n192:288": "sarvasvasaṃpradāne 'pi samutsāhasamudyataḥ",
  "S01n192:289": "nirapekṣaḥ svadehe 'pi dānadharmātilālasaḥ 138",
  "S01n192:290": "yathābhivāñcitaṃ dravyaṃ sarvārthibhyaḥ samādarāt",
  "S01n192:291": "datvānandamahatsaukhyaṃ bhuktvā raman samācarat 139",
  "S01n192:292": "tasyātidānasaṃrāgaṃ śrutvā sarve 'rthino mudā",
  "S01n192:293": "sarvadigbhyaḥ samāyātās taṃ draṣṭuṃ samupācaran 140",
  "S01n192:294": "tān sarvān samupāyātān dṛṣṭvā sa muditāśayaḥ",
  "S01n192:295": "vāñcitābhyadhikaṃ datvā saṃtoṣānanditān vyadhāt 141",
  "S01n192:296": "tataḥ śrīmān kumāro 'pi sarvasatvahitārthabhṛt",
  "S01n192:297": "maṇicūḍo mahārāja iti prakhyāpito 'rthibhiḥ 142",
  "S01n192:298": "tataś cāsau mahāsatvo dānaśālāṃ mahattarīṃ",
  "S01n192:299": "kārayitvā suduṣyādimaṇḍanaiḥ samaśobhayat 143",
  "S01n192:300": "tatra dravyāṇi sarvāṇi pratiṣṭhāpya samantataḥ",
  "S01n192:301": "pādyasnānārghaśuddhāmbusugandhitailacūrṇakān 144",
  "S01n192:302": "duṣyādisarvavastrāṇi sakaṇṭacīvarāṇy api",
  "S01n192:303": "sugandhidhūpadīpāni sarvartukusumāni ca 145",
  "S01n192:304": "sakhādyabhojyalehyāni peyāni ṣaḍrasāny api",
  "S01n192:305": "mūlaskandhadalastambasāraprasavavalkalaṃ 146",
  "S01n192:306": "puṣpāṇi vividhāny evaṃ jalajasthalajāny api",
  "S01n192:307": "pakvasurasapathyāni phalāni vividhāny api 147",
  "S01n192:308": "modakādīnī sarvāṇi bhogyāni vividhāny api",
  "S01n192:309": "sarvāṇi vrīhiśasyāni bījāni vividhāni ca 148",
  "S01n192:310": "rasapathyaguṇāpannamahoṣadhirasāyanaṃ",
  "S01n192:311": "upānaddhāmalachatravitānavyañjanāny api 149",
  "S01n192:312": "sakhaṭvātūlaśayyādivividhāny āsanāni ca",
  "S01n192:313": "sarvālaṃkāravastūni nānāratnamayāni ca 150",
  "S01n192:314": "sarveṣām api dhātūnāṃ rāśīś ca mahatīs tathā",
  "S01n192:315": "suvarṇaratnarāśīś ca rathān aśvāṃś ca gā gajān 151",
  "S01n192:316": "kumārikāś ca bhadrāṇgās sarvālaṃkārabhūṣitāḥ",
  "S01n192:317": "dāsīdāsajanās cāpi pratiṣṭhāpya samantataḥ 152",
  "S01n192:318": "evam anyāni vastūni sarvopakaraṇāny api",
  "S01n192:319": "tatra tāni ca sarvāṇi saṃsthāpya samaśobhayat 153",
  "S01n192:320": "tad dṛṣṭvā sa mahāsatvo bodhisatvo samāgatān",
  "S01n192:321": "sarvāṃs tān arthinaḥ paśyan mahānandaṃ samāyayau 154",
  "S01n192:322": "tatas tān arthinaḥ sarvān samabhyarcya yathākramaṃ",
  "S01n192:323": "yathābhivāñchitair dravyaiḥ saṃtoṣitān akārayat 155",
  "S01n192:324": "saṃtuṣṭāṃs tān sakalān kṛtvā sampaśyan sa pramoditaḥ",
  "S01n192:325": "bhūyo 'pi samupāmantrya sādaram evam ādiśat 156",
  "S01n192:326": "bhavanto 'tra sadāgatya yad yat kāryārtham īpsitaṃ",
  "S01n192:327": "tat tan mattaḥ samādāya saṃcarantāṃ sadā śubhe 157",
  "S01n192:328": "viramya daśapāpebhyaḥ sambodhinihitaśayāḥ",
  "S01n192:329": "triratnabhajanaṃ kṛtvā saṃcarantāṃ jagaddhite 158",
  "S01n192:330": "evaṃ sa nṛparājendras sarvāṃl lokān prabodhayan",
  "S01n192:331": "yathābhivāñchitaṃ dravyaṃ datvā dharme nyayojayat 159",
  "S01n192:332": "tadā sarve 'rthino lokās tatpradattaṃ prasāditāḥ",
  "S01n192:333": "dravyam ādāya bhuñjānāḥ prācaran sarvadā śubhe 160",
  "S01n192:334": "evaṃ te sakalā lokāḥ saddharmaguṇalālasāḥ",
  "S01n192:335": "triratnabhajanaṃ kṛtvā mahotsāhaṃ samācaran 161",
  "S01n192:336": "tadā sarvatra lokānāṃ sarveṣāṃ bhadracāriṇāṃ",
  "S01n192:337": "nirutpātaṃ śubhotsāhaṃ prāvartata samantataḥ 162",
  "S01n192:338": "tad dṛṣṭvā sa mahāsatvo bodhisatvo jagatsuhṛt",
  "S01n192:339": "mahānandaṃ sukhaṃ bhuktvā saṃpracere jagaddhite 163",
  "S01n192:340": "tataś cāsau mahāsatvaḥ saṃpradānātilālasaḥ",
  "S01n192:341": "sadeharājyasarvasvam api dātuṃ samaicchata 164",
  "S01n192:342": "tasya bhadragirir nāma gajendro 'bhūn mahākṛtiḥ",
  "S01n192:343": "yojanaśatagāmī ya ekāhena mahābalī 165",
  "S01n192:344": "aśvarājo 'py abhūc chrīmān ājāneyo mahājavī",
  "S01n192:345": "yojanaśatagāmī ya ekāhena mahākṛtiḥ 166",
  "S01n192:346": "tāv api dātum icchan sa bodhisatvo 'tidānabhṛt",
  "S01n192:347": "tadarthino dvijān draṣṭuṃ saṃpaśyan prācarat pure 167",
  "S01n192:348": "tatpradānātisaṃraktaṃ manas tasya purohitaḥ",
  "S01n192:349": "vijñāya brahmadattasya pitur agre nyavedayat 168",
  "S01n192:350": "rājan bhavān vijānīyān maṇicūḍo yad arthibhṛt",
  "S01n192:351": "jayaśrīmūrtimantau yau tāv api dātum icchati 169",
  "S01n192:352": "taddatte nāpi te rājye jayaśrīr nivaset kva cit",
  "S01n192:353": "yasya rājye gatāv etau jayaśrīmān sa eva hi 170",
  "S01n192:354": "iti matvā mahārāja jayaśriyaṃ yadīcchasi",
  "S01n192:355": "bodhayaṃs taṃ mahāsatvaṃ tatpradāne nivāraya 171",
  "S01n192:356": "yadi tvayā mahātmā sa vāryate na prayatnataḥ",
  "S01n192:357": "nūnam etau gajāśvendrāv apy arthine pradāsyati 172",
  "S01n192:358": "tadā tu te mahārāja jayaśrīr nivasen na hi",
  "S01n192:359": "jayaśrīrahite 'trāpi mahotpātaṃ bhavet khalu 173",
  "S01n192:360": "kathaṃ vāpi bhaved atra mayā hy etan na manyate",
  "S01n192:361": "vicāraya mahārāja tvam eva hi pramāṇikaḥ 174",
  "S01n192:362": "iti niveditaṃ tena purohitena śāsinā",
  "S01n192:363": "śrutvābhūj janako rājā brahmadatto viṣāditaḥ 175",
  "S01n192:364": "tataḥ sa janako rājā maṇicūḍaṃ tam ātmajaṃ",
  "S01n192:365": "sahasā samupāmantrya pura evaṃ samādiśat 176",
  "S01n192:366": "śṛṇu vatsa kumāra tvaṃ hitārthaṃ te mayocyate",
  "S01n192:367": "yad arthibhyo yathākāmaṃ dadāsi tad dhitaṃ tava 177",
  "S01n192:368": "yau jayaśrīsvarūpāṃśau gajāśvendrau śubhākṛtī",
  "S01n192:369": "tāv api tvaṃ kim arthibhyaḥ saṃpradātum samicchase 178",
  "S01n192:370": "yady arthibhyo dadāsi tvam etau bhadrāṃśikāv api",
  "S01n192:371": "jayaśrīs te tadā rājye na tiṣṭhen niścared api 179",
  "S01n192:372": "yasya haste gatāv etau gajāśvendrau śubhāṃśikau",
  "S01n192:373": "sa eva nṛparājendraḥ sarvalokādhipo bhavet 180",
  "S01n192:374": "tadā tvaṃ bhraṃśito rājyāt parityakto jayaśriyā",
  "S01n192:375": "nirgatinirjane 'raṇye tapasvīva kathaṃ careḥ 181",
  "S01n192:376": "sarvārthibhyo yathākāmaṃ datvā dravyaṃ yathepsitaṃ",
  "S01n192:377": "kuladharmaparibhraṣṭaḥ kathaṃ vane 'rthivac caret 182",
  "S01n192:378": "iti matvā mayā khyātaṃ hitārthaṃ te niśamya tat",
  "S01n192:379": "atidāne mano raktaṃ mā kṛthā hi tvam ātmaja 183",
  "S01n192:380": "atidānād balir baddho rāvaṇo 'py atigarvataḥ",
  "S01n192:381": "atirūpe hṛtā sītā sarvatrātiṃ vivarjayet 184",
  "S01n192:382": "iti vijñāya vatsa tvaṃ dehi deyaṃ yathepsitaṃ",
  "S01n192:383": "adeyaṃ mā prayacchasva kiñcid vā kasyacit kvacit 185",
  "S01n192:384": "mayaivam ucyamāno 'pi tvam aśrutvā vaco mama",
  "S01n192:385": "adeyam api yad ratnaṃ dātuṃ yadi samīhase 186",
  "S01n192:386": "gṛhāśramaṃ parityajya tapasvīva vane vasan",
  "S01n192:387": "yathābhilaṣitaṃ dravyaṃ datvārthibhyas tapaś cara 187",
  "S01n192:388": "yajjayaśrīparityakto rājyabhraṣṭo bhaver api",
  "S01n192:389": "tadā śatrubhir ākramya rājyaṃ tu paribhokṣyate 188",
  "S01n192:390": "tadāvaśyaṃ paribhūya tvāṃ nibadhya ruṣārayaḥ",
  "S01n192:391": "bandhane vā pratiṣṭhāpya haniṣyanti prayatnataḥ 189",
  "S01n192:392": "tadāsmān api sarvāṃś ca nibadhya bandhane 'pi vā",
  "S01n192:393": "pratiṣṭhāpya haniṣyanti paribhūyārayo ruṣā 190",
  "S01n192:394": "tadā te te 'rthinaḥ sarve suhṛdo 'pi hitārthinaḥ",
  "S01n192:395": "kiṃ kariṣyanti dṛṣṭvaiva cariṣyanti nirāśitāḥ 191",
  "S01n192:396": "tathāsmān sakalān bandhūn vighātya tvaṃ svayaṃ hataḥ",
  "S01n192:397": "nipātya narake sarvān patito vibhramiṣyasi 192",
  "S01n192:398": "tadā kiṃ no bhaviṣyanti mithyāśīrvacasārthinaḥ",
  "S01n192:399": "duḥkhāny eva vayaṃ tatra prabhuñjantaś caremahi 193",
  "S01n192:400": "iti proktaṃ mayā vatsa hitārthaṃ te niśamya tat",
  "S01n192:401": "deyavastūni datvā tu sukhaṃ bhuktvā śubhe caran 194",
  "S01n192:402": "sarvalokahitaṃ kṛtvā svaparātmaśubhārthabhṛt",
  "S01n192:403": "kuladharmasamācāro rājyāśrame sukhaṃ vasa 195",
  "S01n192:404": "no ced evam avaśyaṃ tvaṃ duḥkhāni paribhokṣyase",
  "S01n192:405": "tad vane nivasan dhyātvā tapasvīva sukhaṃ cara 196",
  "S01n192:406": "iti pitroditaṃ śrutvā maṇicūḍaḥ sa moditaḥ",
  "S01n192:407": "tatheti prativijñapya vane gantuṃ samudyataḥ 197",
  "S01n192:408": "tataḥ pādau pitur natvā mātuś cāpi purogataḥ",
  "S01n192:409": "nivedyaitatpravṛttāntam anujñāṃ samayācata 198",
  "S01n192:410": "tan niśamya pariṣvajya mātā taṃ svātmajaṃ priyaṃ",
  "S01n192:411": "snehaduḥkhāgnisaṃtaptā vilapantyaivam abravīt 199",
  "S01n192:412": "hā putra māṃ parityajya kutraikākī vane careḥ",
  "S01n192:413": "yady asti te mahad duḥkhaṃ tathāpi tat saha kṣaṇaṃ 200",
  "S01n192:414": "kiṃ cāpi aparo nāsti mamātmajas tvam eva hi",
  "S01n192:415": "tad atra ko vahed rājyaṃ tyaktvā kathaṃ vane careḥ 201",
  "S01n192:416": "kiṃ cāpi tvaṃ kumāro 'si tat kāyas te sukomalaḥ",
  "S01n192:417": "śītavātātapādīni duḥkhāny api sahet kathaṃ 202",
  "S01n192:418": "anekajantusaṃcāre taskaradurjanāśraye",
  "S01n192:419": "niḥsaṃgaḥ katham ekānte ekākī nivaser vane 203",
  "S01n192:420": "iti me vacanaṃ śrutvā matvā duḥkhaṃ mahad vane",
  "S01n192:421": "mā gā rājyāśramaṃ tyaktvā nirjane durgame vane 204",
  "S01n192:422": "deyavastūni datvātra sarvārthibhyo yathepsitaṃ",
  "S01n192:423": "yathākāmaṃ sukhaṃ bhuktvā raman dharme samāvasa 205",
  "S01n192:424": "iti mātroditaṃ śrutvā maṇicūḍaḥ sa ātmajaḥ",
  "S01n192:425": "abodhito viṣaṇṇātmā śokāgāre sthito 'vasat 206",
  "S01n192:426": "tatra ca mantriṇo 'mātyāḥ sacivāḥ suhṛdo janāḥ",
  "S01n192:427": "taṃ carituṃ samicchantaṃ vane matvā nyavārayan 207",
  "S01n192:428": "taiḥ sarvais trāsayitvāpi bodhayitvā ca yatnataḥ",
  "S01n192:429": "vane nivāryamāṇaḥ sa tasthau yogīva tanmanāḥ 208",
  "S01n192:430": "evaṃ sthitaṃ tam ālokya nūnaṃ vane vrajed ayaṃ",
  "S01n192:431": "iti matvā viṣaṇṇās te sarve 'cirāt tato 'caran 209",
  "S01n192:432": "tataḥ sa niśi saṃsupte paśyan nidrākulāñ janān",
  "S01n192:433": "svayam eva samutthāya satvaraṃ niryayau gṛhāt 210",
  "S01n192:434": "tatra sa nagare paśyan sahasā niścaran purāt",
  "S01n192:435": "saṃprasthito vane 'raṇye ekāki nirbhayo 'carat 211",
  "S01n192:436": "tatra taṃ sahasāyātaṃ samīkṣya vanadevatā",
  "S01n192:437": "anvāhṛtyābhirakṣantī prāpayad gautamāśramaṃ 212",
  "S01n192:438": "tatra sa samupāsṛtya dṛṣṭvā ramyaṃ tapovanaṃ",
  "S01n192:439": "aśvatthavṛkṣam āśritya tasthau dhyānasamāhitaḥ 213",
  "S01n192:440": "tatraivaṃ taṃ samāsīnaṃ samīkṣya gautamo muniḥ",
  "S01n192:441": "sahasā samupāsṛtya dadarśa taṃ virocitaṃ 214",
  "S01n192:442": "maṇicūḍaṃ mahāsatvaṃ taṃ matvā sa munir drutaṃ",
  "S01n192:443": "sametya svāśiṣaṃ datvā papracchāgatikāraṇaṃ 215",
  "S01n192:444": "kimarthaṃ tvaṃ vayasyātra prāyāsi niśi sāmprataṃ",
  "S01n192:445": "tan mamāgre samākhyāhi priyo 'smi te suhṛd yadi 216",
  "S01n192:446": "iti tenoditaṃ śrutvā maṇicūḍaḥ kumārakaḥ",
  "S01n192:447": "gautamaṃ taṃ samānamya saṃpaśyann evam abravīt 217",
  "S01n192:448": "sādhu śṛṇu vayasya tvaṃ yadarthe 'ham ihāvraje",
  "S01n192:449": "tat pravakṣye bhavadagre bhavān iṣṭo hi me suhṛt 218",
  "S01n192:450": "sarve lokā ime kāmakleśabhogaparāyaṇāḥ",
  "S01n192:451": "kṛtvā puṇyāni pāpāni gacchanti divi nārake 219",
  "S01n192:452": "svarge te vividhān bhogān bhuktvā kāmavimohitāḥ",
  "S01n192:453": "puṇyaiś cānuparikṣīṇā bhavanti narakonmukhāḥ 220",
  "S01n192:454": "narake vedanāṃ tīvrāṃ saṃprāpya cānutāpitāḥ",
  "S01n192:455": "dharmānusaraṇaṃ gatvā gacchanti sugatiṃ punaḥ 221",
  "S01n192:456": "ity evaṃ vividhaṃ duḥkhaṃ bhave vijñāya paṇḍitaḥ",
  "S01n192:457": "gārhasthyaṃ viṣavat tyaktvā yāti yogī tapovane 222",
  "S01n192:458": "ity ahaṃ manasā dhyātvā saṃsārabhoganiḥspṛhaḥ",
  "S01n192:459": "tapovanavrataṃ dhṛtvā ramitum āvraje mudā 223",
  "S01n192:460": "iti tena samākhyātaṃ śrutvā sa gautamo dvijaḥ",
  "S01n192:461": "tasya bhāvaṃ parijñātuṃ darśayan bhayam abravīt 224",
  "S01n192:462": "kumāreha mahāraṇye nānāduṣṭabhayākule",
  "S01n192:463": "nivāse rākṣasādīnāṃ kathaṃ saṃsthātum icchasi 225",
  "S01n192:464": "anapekṣya svajīve 'pi kaumārye yat pravrajatā",
  "S01n192:465": "cāpalyam iva khalv idaṃ tvayānuvartitaṃ prabho 226",
  "S01n192:466": "ārādhyate satpratipattimadbhir",
  "S01n192:467": "dharmo yadāyaṃ bhavane vane vā",
  "S01n192:468": "śrīmanti hitvā bhavanāny api tvaṃ",
  "S01n192:469": "kasmād araṇye 'tra matiṃ karoṣi 227",
  "S01n192:470": "paraprasādārjitabhaikṣavṛttir",
  "S01n192:471": "agaṇyamānaḥ khalavaj janena",
  "S01n192:472": "kueclabhṛd bandhusuhṛdvihīno",
  "S01n192:473": "vanāntabhūmau nivaseḥ kathaṃ nu 228",
  "S01n192:474": "mūrtaṃ daridratvam ivopaguhya",
  "S01n192:475": "kathaṃ nu śokasya vaśaṃ prayāsi",
  "S01n192:476": "imām avasthāṃ hi tavekṣamāṇā",
  "S01n192:477": "dviṣo 'pi bāṣpāpihitekṣaṇāḥ syuḥ 229",
  "S01n192:478": "tad gaccha rājyaṃ svajanānukūlaṃ",
  "S01n192:479": "dīnāturaṃ pālaya nātha nityaṃ",
  "S01n192:480": "saṃpādayethā nivasan svagehe",
  "S01n192:481": "dharmañ ca sallokamanorathaṃ ca 230",
  "S01n192:482": "parakarmakarasyāpi sve nipānasukhā gṛhāḥ",
  "S01n192:483": "kiṃ punaḥ sukhasaṃprāptāḥ samṛddhijvalitaśriyaḥ 231",
  "S01n192:484": "taduktam iti sa śrutvā bodhisatvo 'vinoditaḥ",
  "S01n192:485": "viraktakāmasaṃbhogas taṃ paśyann evam abravīt 232",
  "S01n192:486": "idaṃ snehodgatatvāt te kāmam alpātyayaṃ vacaḥ",
  "S01n192:487": "sukhasaṃjñāṃ tu mā kārṣīḥ kadā cid gṛhācārake 233",
  "S01n192:488": "gārhasthyaṃ mahad asvāsthyaṃ sadhanasyādhanasya ca",
  "S01n192:489": "ekasya rakṣaṇāyāsād itarasyārjanaśramāt 234",
  "S01n192:490": "yatra nāma sukhaṃ naiva sadhanasyādhanasya ca",
  "S01n192:491": "tatrābhirtisaṃmohaḥ pāpasyaiva phalodayaḥ 235",
  "S01n192:492": "niyatārjanarakṣaṇādiduḥkhe",
  "S01n192:493": "vadhabandhanavyasanaikalakṣyabhūte",
  "S01n192:494": "nṛpater api yatra nāsti tṛptir",
  "S01n192:495": "vibhavais toyanidher ivāmbuvarṣaiḥ 236",
  "S01n192:496": "sukham atra kutaḥ kathaṃ kadā vā",
  "S01n192:497": "parikalparaṇayaṃ na ced upaiti",
  "S01n192:498": "viṣayopaniveśane 'pi mohād",
  "S01n192:499": "vraṇakaṇḍūyanavat sukhābhimānaḥ 237",
  "S01n192:500": "prāyaḥ samṛddhyā madam eti gehe",
  "S01n192:501": "mānaṃ kulenāpi madena darpaṃ",
  "S01n192:502": "duḥkhena roṣaṃ vyasanena dainyaṃ",
  "S01n192:503": "tasṃiṃ kadā syāt praśamāvakāśaḥ 238",
  "S01n192:504": "madamānamohabhujagopalayaṃ",
  "S01n192:505": "praśamābhirāmasukhavipralayaṃ",
  "S01n192:506": "ka ivāśrayed ahimukhaṃ vilayaṃ",
  "S01n192:507": "bahutīvraduḥkhanilayaṃ nilayaṃ 239",
  "S01n192:508": "saṃtuṣṭajanagehe tu praviviktasukhe vane",
  "S01n192:509": "prasīdati yathā cetas tridive 'pi tathā kutaḥ 240",
  "S01n192:510": "paraprasādārjitavṛttir apy ato",
  "S01n192:511": "rame vanānte 'tra kucelasaṃvṛtaḥ",
  "S01n192:512": "adharmamiśraṃ tu sukhaṃ na kāmaye",
  "S01n192:513": "viṣena saṃpṛktam ivānnam ātmavān 241",
  "S01n192:514": "iti taduktam ākarṇya gautamaḥ saṃprabodhitaḥ",
  "S01n192:515": "mahāsatvaṃ samālokya saṃrādhayaṃs tam abravīt 242",
  "S01n192:516": "sādhu sādhu mahāsatva tvam eva vijña sanmatiḥ",
  "S01n192:517": "sthātum atra samartho 'si vasa dhyānābhisaṃrataḥ 243",
  "S01n192:518": "iti tatsamupādiṣṭe maṇicūḍaḥ prasāditaḥ",
  "S01n192:519": "yogadhyānasamārakto vyaharad bodhimānasaḥ 244",
  "S01n192:520": "sa tatra niḥsaṃgamano dayāluḥ",
  "S01n192:521": "prajñāvadātena śamena nityaṃ",
  "S01n192:522": "pratyādideśeva kukāryasaṃgāt",
  "S01n192:523": "kāmābhiraktaṃ sakalaṃ nṛlokaṃ 245",
  "S01n192:524": "maitrīmayena praśamena tasya",
  "S01n192:525": "visyandinevānuparītacittāḥ",
  "S01n192:526": "parasparadrohanivṛttabhāvās",
  "S01n192:527": "tapasvivad dhy atra mṛgā viceruḥ 246",
  "S01n192:528": "ācāraśuddhyā nibhṛtendriyatvāt",
  "S01n192:529": "saṃtoṣayogāt karuṇāguṇāc ca",
  "S01n192:530": "asaṃstutasyāpi janasya loke",
  "S01n192:531": "so 'bhūt priyas tasya yathaiva loke 247",
  "S01n192:532": "alpecchabhāvāt kuhanānabhijñas",
  "S01n192:533": "tyaktaspṛho lābhayaśaḥsukheṣu",
  "S01n192:534": "sa devatānām api mānasāni",
  "S01n192:535": "prasādabhaktipravaṇāni cakre 248",
  "S01n192:536": "dṛṣṭvātha taṃ pravrajitaṃ vanasthā",
  "S01n192:537": "guṇais tadīyair avabaddhacittāḥ",
  "S01n192:538": "guruṃ vibhāvya śravaṇāya dharmaṃ",
  "S01n192:539": "tacchiṣyatāṃ siddhim ivopajagmuḥ 249",
  "S01n192:540": "śīlaśucāv indriyabhāvanāyāṃ",
  "S01n192:541": "smṛtyapramoṣe praviviktatāyāṃ",
  "S01n192:542": "maitryādike caiva manaḥsamādhau",
  "S01n192:543": "yathābalaṃ so 'nuśaśāsa śiṣyān 250",
  "S01n192:544": "śṛṇvantu dharmaṃ kathitaṃ samāsān",
  "S01n192:545": "mayā bhavantaḥ paripālanīyāḥ",
  "S01n192:546": "dharmo hi rakṣā parame vipattau",
  "S01n192:547": "śuddhāśayo maitratatro 'nugāmī 251",
  "S01n192:548": "yat saṃprayogā virahāvasānāḥ",
  "S01n192:549": "samucchrayāḥ pātavirūpaniṣṭhāḥ",
  "S01n192:550": "vidyullatābhaṇguralolam āyus",
  "S01n192:551": "tenaiva kāryo dṛḍham apramādaḥ 252",
  "S01n192:552": "dānena śīlābharaṇena tasmāt",
  "S01n192:553": "puṇyāni saṃvardhayituṃ yatadhvaṃ",
  "S01n192:554": "vivartamānasya hi janmadurge",
  "S01n192:555": "lokasya puṇyāni parā pratiṣṭhā 253",
  "S01n192:556": "tārāgaṇānām abhibhūya lakṣmīṃ",
  "S01n192:557": "vibhāti yat kāntiguṇena somaḥ",
  "S01n192:558": "jyotīṃṣi cākramya sahasraraśmir",
  "S01n192:559": "yad dīpyate puṇyaguṇocchrayaḥ saḥ 254",
  "S01n192:560": "dṛptasvabhāvāḥ sacivā nṛpāś ca",
  "S01n192:561": "puṇyaprabhāvāt pṛthivīśvarāṇāṃ",
  "S01n192:562": "sadaśvavṛttyā hatasarvagarvāḥ",
  "S01n192:563": "prītā ivājñadhuram udvahanti 255",
  "S01n192:564": "puṇyair vihīnān anuyāty alakṣmīr",
  "S01n192:565": "vispandamānān api nītimārge",
  "S01n192:566": "puṇyādhikaiḥ sā hy avabhatsyamānā",
  "S01n192:567": "paryety amarṣād iva tadvipakṣān 256",
  "S01n192:568": "duḥkhapratiṣṭhād ayaśo'nubaddhād",
  "S01n192:569": "apuṇyamārgād uparamya tasmāt",
  "S01n192:570": "śrīmatsu saukhyodayasādhaneṣu",
  "S01n192:571": "puṇyaprasaṃgeṣu matiṃ kurudhvaṃ 257",
  "S01n192:572": "ity anuśāsanaṃ tasya śrutvā sarve 'pi te mudā",
  "S01n192:573": "tatheti prativijñapya prābhyanandan prabodhitāḥ 258",
  "S01n192:574": "tatas te taṃ mahāvijñaṃ kṛtvā pradakṣiṇaṃ tridhā",
  "S01n192:575": "natvā sādaram āmantrya svasvālayaṃ samācaran 259",
  "S01n192:576": "so 'pi dhīmān mahāsatvaḥ pariśuddhatrimaṇḍalaḥ",
  "S01n192:577": "sambuddhasmṛtim ādhāya tasthau dhyānasamāhitaḥ 260",
  "S01n192:578": "evaṃ śrīmān sa tatrāpi datvārthibhyo yathepsitaṃ",
  "S01n192:579": "bodhicaryāvrataṃ dhṛtvā pracacāra jagaddhite 261",
  "S01n192:580": "sadā tena vayasyena gautamena sahārataḥ",
  "S01n192:581": "saddharmaguṇasāṃkathyaṃ kṛtvāramat tapovane 262",
  "S01n192:582": "tadā carṣir mahābhijño bhavabhūtyabhidhaḥ sudhīḥ",
  "S01n192:583": "himavatprastham āśritya vijahāra tapaś caran 263",
  "S01n192:584": "sa ekasmin dine tasmān mānasākhye sarovare",
  "S01n192:585": "snānasaṃdhyārcanaṃ kartuṃ prātar utthāya prācarat 264",
  "S01n192:586": "tadā tasmin mahāpadme saṃjātā divyasundarī",
  "S01n192:587": "kenāpi hetunā bālā rurodāvyaktabhāṣiṇī 265",
  "S01n192:588": "tadvirāvaṃ samākarṇya bhavabhūtiḥ sa sanmatiḥ",
  "S01n192:589": "kasyedaṃ rodanārāvam ity adrākṣīt samantataḥ 266",
  "S01n192:590": "tatra dṛṣṭvā mahāpadme sahasrapatra-āśritāṃ",
  "S01n192:591": "dārikāṃ sa ṛṣiḥ paśyan tāṃ samādātum aicchata 267",
  "S01n192:592": "tatra sa gṛdhrarūpeṇa gatvā tāṃ vīkṣya mānavīṃ",
  "S01n192:593": "saṃpaśyan svayam ādāya svāśramaṃ sahasā yayau 268",
  "S01n192:594": "tatra sa tāṃ samālokya subhadralakṣaṇānvitāṃ",
  "S01n192:595": "vismito 'bhiprasannātmā tasyā jātimahaṃ vyadhāt 269",
  "S01n192:596": "yad iyaṃ padmasaṃjātā nāmnā padmāvatīty ataḥ",
  "S01n192:597": "bhavatu loka-m-ākhyātā tasyā nāma vyadhād iti 270",
  "S01n192:598": "tataḥ sa tāṃ subhadrāṃgīṃ svātmajām iva pālayan",
  "S01n192:599": "pathyāhāraiḥ prayatnena poṣayām āsa sādaraṃ 271",
  "S01n192:600": "evaṃ saṃpālyamānā sā paripuṣṭāṇgikā kramāt",
  "S01n192:601": "dine dine pravṛddhābhūd dhradasthaṃ paṇkajaṃ yathā 272",
  "S01n192:602": "tataḥ sā parivṛddhāṇgī kumārī bhadrikā satī",
  "S01n192:603": "lipīḥ kramād adhītyāśu sarvavidyāntam āyayau 273",
  "S01n192:604": "tataḥ sā yauvanī prauḍhā ratirāgasamākulā",
  "S01n192:605": "sakhībhiḥ saha saṃrantum udyāne samupācarat 274",
  "S01n192:606": "tatra sā ramaṇi kāntā paśyantī kausumaṃ rajaḥ",
  "S01n192:607": "makarandaṃ samāsvādya reme rāgākulāśayā 275",
  "S01n192:608": "dṛṣṭvā ca bhramarān mattān bhramataḥ kusumaṃ prati",
  "S01n192:609": "nānāpakṣivirāvāṇi śrutvābhūd ratisaṃratā 276",
  "S01n192:610": "tadaikā rayaṇāvatī vidyādharī vyaccarī",
  "S01n192:611": "tāṃ divyasundarīṃ dṛṣṭvā kṣaṇaṃ tasthau savismayā 277",
  "S01n192:612": "tataḥ sā tāṃ subhadrāṇgīṃ samicchantī samīkṣituṃ",
  "S01n192:613": "ākāśād avatīryāśu tadantikam upāyayau 278",
  "S01n192:614": "tatra sā tāṃ samālokya divyakāntāṃ manoharīṃ",
  "S01n192:615": "tatsaundaryaguṇākṛṣṭacittābhūd anurāgiṇī 279",
  "S01n192:616": "tatas tasyā upāśritya saṃpṛṣṭvā kauśalaṃ mudā",
  "S01n192:617": "nijapravṛttim ākhyāya sakhītvaṃ samupāyayau 280",
  "S01n192:618": "sāpi padmāvatī dṛṣṭvā tāṃ kāntām abhirūpiṇīṃ",
  "S01n192:619": "kauśalam abhitaḥ pṛṣṭvā tatsaṇgatiṃ samāyayau 281",
  "S01n192:620": "tatas te snehasaṃbaddhe kṛtvā saṃbhāṣaṇāṃ mudā",
  "S01n192:621": "suhṛnmaitrīsamācāre babhūvatur hitāśaye 282",
  "S01n192:622": "tataḥ padmāvatīṃ dṛṣṭvā sā sakhī rayaṇāvatī",
  "S01n192:623": "yauvanīm abhirūpāṇgīṃ ratirāgānubhāvinīṃ 283",
  "S01n192:624": "tarucchāyām upāśritya kṛtvā saṃmodinīṃ kathāṃ",
  "S01n192:625": "mādhavīṃ tatsakhīṃ sādhvīṃ samālokyaivam abravīt 284",
  "S01n192:626": "ahaṃ sarvatra lokeṣu caritvātra samāgatā",
  "S01n192:627": "durlabhaṃ pṛthivīloke samīkṣya divyasundaraṃ 285",
  "S01n192:628": "etat taduktam ākarṇya mādhavī vismayānvitā",
  "S01n192:629": "padmāvatīṃ samālokya vihasanty evam abravīt 286",
  "S01n192:630": "padmāvati vayaṃ martyāḥ pāpinya ṛddhivarjitāḥ",
  "S01n192:631": "lokān draṣṭuṃ yad ākāśe carituṃ na sahāmahe 287",
  "S01n192:632": "ity uktvā mādhavī sā tāṃ samīkṣya rayaṇāvatīṃ",
  "S01n192:633": "padmāvatīñ ca paśyanti vismitaivam abhāṣata 288",
  "S01n192:634": "kiṃ vastu durlabhaṃ dṛṣṭaṃ ca rayaṇāvati tvayā",
  "S01n192:635": "tad atra tvaṃ samākhyāya satyaṃ nau paribodhaya 289",
  "S01n192:636": "iti tayoditaṃ śrutvā sakhī sā rayaṇāvatī",
  "S01n192:637": "padmāvatīṃ samālokya mādhavīṃ caivam abravīt 290",
  "S01n192:638": "kim eva kathyate tasya saundaryarūpasadguṇaṃ",
  "S01n192:639": "yaṃ dṛṣṭvā vismayākrāntahṛdayāham ihāgatā 291",
  "S01n192:640": "mādhavī uvāca.",
  "S01n192:641": "ko 'sau dṛṣṭas tvayā bhadre trailokye yo 'tisundaraḥ",
  "S01n192:642": "kāma eva jagalloke sundaraḥ kiṃ sa dṛśyate 292",
  "S01n192:643": "athavā dṛśyate candraḥ sudhāṃśuḥ saṃprasāditaḥ",
  "S01n192:644": "tāv evātulyarūpāṇgau tadanyaḥ ko 'tisundaraḥ 293",
  "S01n192:645": "iti tayoditaṃ śrutvā sā kāntā rayaṇāvatī",
  "S01n192:646": "mādhavīṃ tāṃ samālokya punar evam abhāṣata 294",
  "S01n192:647": "kim asau kāmadevo yo rudrakopāgnidagdhitaḥ",
  "S01n192:648": "candro vāpi kim evāsāv atulyo yo kalaṇkitaḥ 295",
  "S01n192:649": "tac chrutvā mādhavī prāha tadanyaḥ ko 'tisundaraḥ",
  "S01n192:650": "yo 'tulyarūpavān dṛṣṭas tvayāsau kathyatām iti 296",
  "S01n192:651": "iti tayā samākhyātaṃ śrutvā sā rayaṇāvatī",
  "S01n192:652": "padmāvatīṃ samālokya mādhavīṃ caivam abravīt 297",
  "S01n192:653": "śṛṇutaṃ sādaraṃ sakhyau satyam eva mayocyate",
  "S01n192:654": "yo 'sav atulyasaundaryarūpavān puruṣottamaḥ 298",
  "S01n192:655": "sāketanagare rājño brahmadattasya nandanaḥ",
  "S01n192:656": "kāntimatyā mahiṣyā yo maṇicūḍābhidhaḥ sutaḥ 299",
  "S01n192:657": "sa kumāro maheśākhyo 'tulasaundaryarūpavān",
  "S01n192:658": "divyātiśuddhavarṇṇābho bhadralakṣaṇamaṇḍitaḥ 300",
  "S01n192:659": "cintāmaṇiyutoṣṇīṣaḥ śuddhendriyaḥ samāśrayaḥ",
  "S01n192:660": "sarvārthīcchitasaṃbhartā sarvalokahitārthabhṛt 301",
  "S01n192:661": "śuddhaśīlo viśuddhātmā pariśuddhatrimaṇḍalaḥ",
  "S01n192:662": "svaparātmahitotsāhī caturbrahmāvihārikaḥ 302",
  "S01n192:663": "saddharmasādhanodyogī suvīro duṣṭajid balī",
  "S01n192:664": "apradhṛṣyaḥ sudhīr dhīraḥ kleśārijij jitendriyaḥ 303",
  "S01n192:665": "triratnasmṛtisaṃrakta īrṣyādhyānasamāhitaḥ",
  "S01n192:666": "sarvaśāstrakalāvidyāviśārado vicakṣaṇaḥ 304",
  "S01n192:667": "prajño nānāvidhānajño vijño vijñānavādijit",
  "S01n192:668": "sarvasatvahitādhānasambodhiguṇalālasaḥ 305",
  "S01n192:669": "durdāntadamako netā sarvalokādhipaḥ prabhuḥ",
  "S01n192:670": "sarvavidyādhipaḥ śāstā sujño mantrī sunītivit 306",
  "S01n192:671": "vinīto nātha ātmajñaḥ satyavāg vinayī kṛtī",
  "S01n192:672": "bodhisatvo mahāsatvo dharmiṣṭho dharmabhāṇakaḥ 307",
  "S01n192:673": "kim evaṃ bahunoktena sākṣād dharma ivāṇgabhṛt",
  "S01n192:674": "satyadharmaguṇotsāhasamṛddhisiddhibhāgyavān 308",
  "S01n192:675": "īdṛk śrīguṇasampannaḥ puruṣo 'sau nṛpātmajaḥ",
  "S01n192:676": "dṛṣṭaḥ satyaṃ mayā khyātaṃ na tu mithyā kadā cana 309",
  "S01n192:677": "padmāvati tvam apy evaṃ sadguṇaśrīsamanvitā",
  "S01n192:678": "strīratnaṃ śrīsvarūpāsi na te kācit samā kvacit 310",
  "S01n192:679": "nṛratnaṃ puruṣo so 'pi mahāsatvo maharddhikaḥ",
  "S01n192:680": "yuvayor yadi saṃyogaḥ syāt sraṣṭuḥ sṛṣṭisāphalaṃ 311",
  "S01n192:681": "tad ahaṃ taṃ mahābhāgaṃ vaśīkṛtya prayatnataḥ",
  "S01n192:682": "ānītvā te pradāsyāmi bhartāram anumodaya 312",
  "S01n192:683": "iti taduktam ākarṇya padmāvaty abhilajjitā",
  "S01n192:684": "galadaśruvirukṣākṣī prāhaivaṃ rayaṇāvatīṃ 313",
  "S01n192:685": "ā a bhāsini nirlajje upahāsya bravīṣi kiṃ",
  "S01n192:686": "īdṛksadguṇasampanno vidyeta puruṣaḥ kuha 314",
  "S01n192:687": "ity ākṣipya tayā khyātaṃ śrutvā sā rayaṇāvatī",
  "S01n192:688": "padmāvatīṃ samālokya mādhavīṃ caivam abravīt 315",
  "S01n192:689": "yadīcchati mahādevi bhavatī taṃ narottamaṃ",
  "S01n192:690": "sarvathāhaṃ samānīya samarpayāṇi te 'dhunā 316",
  "S01n192:691": "iti taduktam ākarṇya mādhavī prativismitā",
  "S01n192:692": "padmāvatīṃ samālokya prāhaivaṃ rayaṇāvatīṃ 317",
  "S01n192:693": "yadi śaknoṣi taṃ bhadre samānayitum ātmanā",
  "S01n192:694": "ānīyāsyai subhāginyai samarpayitum arhati 318",
  "S01n192:695": "iti tayā samākhyātaṃ śrutvā sā rayaṇāvatī",
  "S01n192:696": "padmāvatīṃ samālokya mādhavīṃ caivam abravīt 319",
  "S01n192:697": "paśyataṃ taṃ yuvāṃ sakhyau pratijñātaṃ mayā yathā",
  "S01n192:698": "tathāhaṃ samupānīya dāsyāmy asyai patiṃ varaṃ 320",
  "S01n192:699": "ity uktvā sā mahābhijñā yānam āruhya puṣpakaṃ",
  "S01n192:700": "pracarantī khamārgeṇa sāketasaṃmukhācarat 321",
  "S01n192:701": "tatra yātā vimānāt sā dṛṣṭvāvatīrya khecarī",
  "S01n192:702": "kāntimatyāh puro gatvā paśyantī samupāśrayat 322",
  "S01n192:703": "dṛṣṭvā tāṃ khāt samāyātāṃ vidyādharīm upāśritāṃ",
  "S01n192:704": "kāntimatī samālokya svāsane samupāśrayat 323",
  "S01n192:705": "tataḥ sā mahiṣī rajñī paśyantī rayaṇāvatīṃ",
  "S01n192:706": "pṛṣṭvā kauśalyavṛttāntaṃ sādaram evam abravīt 324",
  "S01n192:707": "ayi vidyāguṇādhāre bhavatī sarvabhūcarī",
  "S01n192:708": "tad yogyā mama putrāya kumārī vidyate kuha 325",
  "S01n192:709": "iti tayā samāpṛṣṭaṃ śrutvā sā rayaṇāvatī",
  "S01n192:710": "kāntimatīṃ samālokya sādaram evam abravīt 326",
  "S01n192:711": "asti devi mayā dṛṣṭā kāntā divyātisundarī",
  "S01n192:712": "himagirāv ṛṣeḥ kanyā bhavabhūteḥ sulakṣaṇā 327",
  "S01n192:713": "ayonisaṃbhavā padmasaṃjātā divyarūpiṇī",
  "S01n192:714": "kāntā padmāvatī nāma yogyaiṣā te sutāya hi 328",
  "S01n192:715": "iti tayā samākhyātaṃ śrutvā kāntimatī mudā",
  "S01n192:716": "tāṃ rayaṇāvatīṃ prekṣya sādaram evam abravīt 329",
  "S01n192:717": "sā kīdṛksundarī kāntā kanyā padmāvatī muneḥ",
  "S01n192:718": "tanmūrtiṃ me samālikhya saṃdarśayitum arhati 330",
  "S01n192:719": "ity ukte sā samālikhya tanmūrtiṃ hemapaṭṭike",
  "S01n192:720": "padmāvatīsamākārāṃ kāntimatīm adarśayat 331",
  "S01n192:721": "tanmūrtiṃ likhitāṃ kāntāṃ padmāvatīsamākṛtiṃ",
  "S01n192:722": "dṛṣṭvā kāntimatī devī prābhyanandat pramoditā 332",
  "S01n192:723": "tataḥ kāntimatī mātā smṛtvātmajaṃ vanāśritaṃ",
  "S01n192:724": "galadaśrumukhā dhyātvā tasthau tadyukticintayā 333",
  "S01n192:725": "galadaśruvirukṣākṣāṃ tāṃ dṛṣṭvā rayaṇāvatī",
  "S01n192:726": "kāntimatīṃ viṣādatvaṃ papracchaivaṃ samādarāt 334",
  "S01n192:727": "kiṃ te duḥkhaṃ mahādevi yad aśrūṇi vimuñcasi",
  "S01n192:728": "tad vadasva mamāgre 'pi niḥśeṣaṃ śamayeya hi 335",
  "S01n192:729": "iti tayā samākhyātaṃ kāntimati niśamya sā",
  "S01n192:730": "tāṃ rayaṇāvatīṃ vīkṣya viniśvasyaivam abravīt 336",
  "S01n192:731": "rayaṇāvati putro me kumāro 'sau virāgitaḥ",
  "S01n192:732": "gautamasyāśrame gatvā carati tāpasaṃ vrataṃ 337",
  "S01n192:733": "kaḥ pumāṃs taṃ mahāsatvaṃ vinīya paribodhayan",
  "S01n192:734": "gṛhāśrame pratiṣṭhāpya kaulavrataṃ pracārayet 338",
  "S01n192:735": "iti tasyā vacaḥ śrutvā sā sakhī rayaṇāvatī",
  "S01n192:736": "kāntimatīṃ samāśvāsya saṃpaśyanty aivam abravīt 339",
  "S01n192:737": "tadarthe 'tra mahādevi mā kṛthās tvaṃ viṣādatāṃ",
  "S01n192:738": "tatprayatnaṃ kariṣyāmi yathāsau gṛham āśrayet 340",
  "S01n192:739": "etayoḥ sadṛśīṃ mūrtiṃ samālikhya yathāvidhi",
  "S01n192:740": "kṛtvā vaivāhikaṃ karma kuryāṃ sambandhatām iha 341",
  "S01n192:741": "etad vaivāhikaṃ sūtraṃ preṣayitvā tayor api",
  "S01n192:742": "galayoḥ pratibandhitvā kartavyaṃ sandhibandhanaṃ 342",
  "S01n192:743": "evaṃ karmaṇi vaivāhe kṛte daivānuyogataḥ",
  "S01n192:744": "jāyāpatī bhavetāṃ tau paśyaitad vacanaṃ mama 343",
  "S01n192:745": "iti tayā samākhyātaṃ kāntimatī niśamya sā",
  "S01n192:746": "tathety abhyanumoditvā kartum evaṃ samaicchata 344",
  "S01n192:747": "tataḥ saitatpravṛttāntaṃ nivedya svāminaḥ puraḥ",
  "S01n192:748": "tathādeśaṃ samāsādya tadvivāhaṃ vyadhāpayat 345",
  "S01n192:749": "tataḥ sā kuntalāṃ ceṭīṃ samāhūya samādarāt",
  "S01n192:750": "tat sūtraṃ sādaraṃ datvā praiṣayad gautame munau 346",
  "S01n192:751": "tatra sā sahasā gatvā samupāsṛtya sāñjaliḥ",
  "S01n192:752": "gautamaṃ taṃ mahābhijñaṃ praṇatvaivaṃ nyavedayat 347",
  "S01n192:753": "maharṣe yad vijānīyāḥ kāntimatī nṛpājñayā",
  "S01n192:754": "karoti mūrtivaivāhaṃ padmāvatīkumārayoḥ 348",
  "S01n192:755": "tad vaivāham idaṃ sūtraṃ samarpya preṣitāsmy ahaṃ",
  "S01n192:756": "bhavān etaṃ samādāya kumārāya prayacchatu 349",
  "S01n192:757": "iti nivedya sā ceṭī gautamasya muneḥ puraḥ",
  "S01n192:758": "sūtraṃ vaivāhikaṃ sthāpya śatabhediṃ samārpayat 350",
  "S01n192:759": "dṛṣṭvā tat sūtram ādāya gautama ṛṣir ādarāt",
  "S01n192:760": "maṇicūḍaṃ kumāraṃ taṃ samāmantryedam abravīt 351",
  "S01n192:761": "kumāra tava mātredaṃ datveyaṃ preṣitā tvayi",
  "S01n192:762": "tad etaṃ tvaṃ samādāya gale bandhitum arhasi 352",
  "S01n192:763": "ity uktvā gautamas tasmai maṇicūḍāya sādaraṃ",
  "S01n192:764": "datvā bhadrāśiṣaṃ sūtraṃ samarpayan dadau svayaṃ 353",
  "S01n192:765": "dṛṣṭvā sa maṇicūḍas tat sūtraṃ pravismitāśayaḥ",
  "S01n192:766": "kathaṃ kṛtaṃ vivāhaṃ me pitṛbhyām ity acintayat 354",
  "S01n192:767": "tataḥ sa suciraṃ dhyātvā kāmasaṃbhoganiḥspṛhaḥ",
  "S01n192:768": "gautamaṃ taṃ samālokya niḥśvasann idam abravīt 355",
  "S01n192:769": "maharṣe yad gṛhaṃ tyaktvā bhavadāśramaṃ āgataḥ",
  "S01n192:770": "sambodhinihitātmātra brahmacaryaṃ samācare 356",
  "S01n192:771": "tat katham idam ujjhitvā punar gṛhāśrame gataḥ",
  "S01n192:772": "pramadāratisaṃraktaś careyaṃ kiṃ vrataṃ sukhaṃ 357",
  "S01n192:773": "pāpālaye kleśamahārisaṃge",
  "S01n192:774": "nānābhayāgnipratidagdhasaukhye",
  "S01n192:775": "īrṣyāmadonmānavighātadharme",
  "S01n192:776": "gṛhe 'bhirantuṃ katham utsaheyaṃ 358",
  "S01n192:777": "tan naiva vāñchāmi gṛhe 'bhirantum",
  "S01n192:778": "ihaiva dehaṃ parimoktum īhe",
  "S01n192:779": "tat sūtram etaṃ na parigrahītum",
  "S01n192:780": "icchāmi prāṇaṃ tu vihātum eva 359",
  "S01n192:781": "etat tena samākhyātaṃ śrutvā sa gautamo muniḥ",
  "S01n192:782": "maṇicūḍaṃ mahāsatvaṃ taṃ paśyann idam abravīt 360",
  "S01n192:783": "bho kumāra gṛhe dharmaṃ carituṃ na yadicchasi",
  "S01n192:784": "bibharṣi yad imaṃ dehaṃ kimarthaṃ tad vadasva me 361",
  "S01n192:785": "iti taduktam ākarṇya maṇicūḍo mahāmatiḥ",
  "S01n192:786": "gautamaṃ taṃ vayasyaṃ ca saṃpaśyann idam abravīt 362",
  "S01n192:787": "śṛṇu sādhu vayasya tvaṃ bibharmi yad idaṃ vapuḥ",
  "S01n192:788": "tad arthaṃ te pravakṣyāmi śrutvānuparibudhyatāṃ 363",
  "S01n192:789": "anekaśrutavanto 'pi sarvavidyāvicakṣaṇāḥ",
  "S01n192:790": "gṛhe kāmaguṇāraktā bhavanti kleśatāpitāḥ 364",
  "S01n192:791": "tatas te kleśaduḥkhāgnisaṃtāpadāhitāśayāḥ",
  "S01n192:792": "svakuladharmamaryādaṃ tyaktvā caranti durvṛtau 365",
  "S01n192:793": "tatas te vikalātmāno daśākuśalasaṃratāḥ",
  "S01n192:794": "bhraṣṭācārā mahāduṣṭāḥ saddharmaguṇanindakāḥ 366",
  "S01n192:795": "dāruṇesv api pāpeṣu pracaranto yathecchayā",
  "S01n192:796": "tīvrakleśāgnisaṃtaptāś caranti tīvrapātake 367",
  "S01n192:797": "tatas te mūḍhitā bhūtapiśācā iva durbhagāḥ",
  "S01n192:798": "sadā duḥkhāgnitaptāṇgā mṛtā gacchanti nārake 368",
  "S01n192:799": "gatvā te nārake bhuktvā svaduṣkṛtaphalaṃ sadā",
  "S01n192:800": "asahyaduḥkhasaṃdagdhā bhramanti sarvadā bhavaṃ 369",
  "S01n192:801": "iti matvātra saṃsāre pāpaduḥkhālayaṃ gṛhaṃ",
  "S01n192:802": "vihāya sajjanā dhīrā vasanti satsukhe vane 370",
  "S01n192:803": "sthitvā vane samādhāya niḥkleśā vimalendriyāḥ",
  "S01n192:804": "samādhinihitātmānaḥ sādhayanti susaṃvaraṃ 371",
  "S01n192:805": "evam aham apīhastho vane sambodhimānasaḥ",
  "S01n192:806": "samādhisatsukhānandaṃ bhuktvā vaseya sarvadā 372",
  "S01n192:807": "nāhaṃ gatvā punar gehe kuladharmaṃ careya hi",
  "S01n192:808": "datvārthibhya imaṃ dehaṃ yāsyāmi nirvṛtiṃ varaṃ 373",
  "S01n192:809": "iti tena samākhyātaṃ śrutvā sā kuntalā tataḥ",
  "S01n192:810": "gatvaitatsarvavṛttāntaṃ kāntimatyāḥ puro 'vadat 374",
  "S01n192:811": "etat tat kathitaṃ śrutvā kāntimatī viṣāditā",
  "S01n192:812": "svātmajasnehaduḥkhārtā pramoditāpatad bhuvi 375",
  "S01n192:813": "vilokya nipatantīṃ tām rājñīṃ sā rayaṇāvatī",
  "S01n192:814": "āliṇgya sahasotthāpya samāśvāsyedaṃ abravīt 376",
  "S01n192:815": "devi dhairyaṃ samālambya tiṣṭha mātra viṣīda hi",
  "S01n192:816": "yatnaṃ karomi yenāsau kumāro gṛham āśrayet 377",
  "S01n192:817": "iti proktvā samālokya deviṃ sā rayaṇāvatī",
  "S01n192:818": "tataḥ saṃprasthitā tatra gautamasyāśrame 'carat 378",
  "S01n192:819": "tatra śavāsinīrūpaṃ dhṛtvā sā rayaṇāvatī",
  "S01n192:820": "maṇicūḍaṃ kumāraṃ taṃ samupetyaivam abravīt 379",
  "S01n192:821": "kumāra tvaṃ mahātyāgī sarvārthivāñchitārthabhṛt",
  "S01n192:822": "yathā tvayā pratijñātaṃ taṃ me datvābhipūryatāṃ 380",
  "S01n192:823": "iti tatprārthitaṃ śrutvā maṇicūḍaḥ prasāditaḥ",
  "S01n192:824": "pretāśinīṃ bibhatsāṇgīṃ saṃpaśyann evam abravīt 381",
  "S01n192:825": "piśāci precchasi tvaṃ yat tat te dāsyāmy ahaṃ dhruvaṃ",
  "S01n192:826": "prārthayasva yathākāmaṃ mātra śaṇkā vidhīyatāṃ 382",
  "S01n192:827": "iti tena samākhyātaṃ śrutvā sā śavabhakṣiṇī",
  "S01n192:828": "tam kumāraṃ mahāsatvaṃ saṃpaśyanty aivam abravīt 383",
  "S01n192:829": "kumāra yadi necchā te saṃsārasukhabhojane",
  "S01n192:830": "tat kimartham imaṃ dehaṃ dehi me bhakṣayāmy ahaṃ 384",
  "S01n192:831": "iti tayārthitaṃ śrutvā maṇicūḍo 'numoditaḥ",
  "S01n192:832": "dāsyāmīmaṃ vapus te 'haṃ yathākāmaṃ prasādhaya 385",
  "S01n192:833": "iti tena samākhyātaṃ śrutvā sa gautamo ruṣā",
  "S01n192:834": "māyāpretāśinīrūpāṃ tāṃ striyam evam abravīt 386",
  "S01n192:835": "are re pāpini māyārūpiṇī rākṣasī yathā",
  "S01n192:836": "trailokyadurlabhaṃ kāntaṃ kumāraṃ bhoktum icchasi 387",
  "S01n192:837": "vrajetaḥ sahasā dūraṃ na cet tvaṃ tāḍayāmy ahaṃ",
  "S01n192:838": "ity uktvā daṇḍam uddāmya tāḍituṃ tām ruṣā yayau 388",
  "S01n192:839": "taṃ dṛṣṭvā daṇḍam uddāmya tāṃ pratāḍitum udyataṃ",
  "S01n192:840": "maṇicūḍaḥ puro gatvā saṃnivāryaivam abravīt 389",
  "S01n192:841": "maharṣe mā kṛthā roṣaṃ prasīdātra hite mama",
  "S01n192:842": "yad bodhiratnasamprāptyai ditsāmi deham ātmanaḥ 390",
  "S01n192:843": "tan mamātra mahāddāne na vighnaṃ kartum arhati",
  "S01n192:844": "anumodya prasīdātra tena bodhiṃ labher api 391",
  "S01n192:845": "yady atra vighnatāṃ kuryād bhraṣṭaḥ saddharmamārgataḥ",
  "S01n192:846": "bhavakleśāgnitaptātmā duḥkhabhāṅ narake pateḥ 392",
  "S01n192:847": "iti matvā bhavān atra saddharmasādhane mama",
  "S01n192:848": "anumodya sahāyatve samācaritum arhati 393",
  "S01n192:849": "tenaitad gaditaṃ śrutvā gautamaḥ sa viṣāditaḥ",
  "S01n192:850": "sneharāgāgnitaptātmā paśyaṃs tasthau vimohitaḥ 394",
  "S01n192:851": "tataś cāsau mahāsatvo maṇicūḍaḥ samutsukaḥ",
  "S01n192:852": "śavāśinīṃ piśācīṃ tāṃ samāmantryaivaṃ abravīt 395",
  "S01n192:853": "bho stri dadāmy ahaṃ tubhyaṃ śraddhayemāṃ tanuṃ mama",
  "S01n192:854": "pratigṛhya yathākāmaṃ yojaya dharmasādhane 396",
  "S01n192:855": "bhuktvā vāpi samādhāya sambodhinihitāśayā",
  "S01n192:856": "kṛtvā lokāhitarthāni saṃcarasva sadā śubhe 397",
  "S01n192:857": "ity uktvā sa mahātmā svaṃ dehaṃ śraddhaḥ samarpayan",
  "S01n192:858": "pretāśinyai striyai tasyai suprasannāśayo dadau 398",
  "S01n192:859": "taddattaṃ deham ādhāya sā prasannāśayā mudā",
  "S01n192:860": "tyaktvā śavāśinīrūpaṃ vidyādharīvapur dadau 399",
  "S01n192:861": "tāṃ dṛṣṭvā sa mahāsatvo maṇicūḍo 'tvismitaḥ",
  "S01n192:862": "suciraṃ saṃnirīkṣyaiva tasthau niścalitāśayaḥ 400",
  "S01n192:863": "tato vidyādharī sā taṃ maṇicūḍaṃ mahāmatiṃ",
  "S01n192:864": "suprasannamukhāmbhojaṃ saṃpaśyantīdam abravīt 401",
  "S01n192:865": "bho kumāra tvayātmānaṃ mahyaṃ datvā samarpitaṃ",
  "S01n192:866": "tad idānīṃ vaṣe sthitvā carituṃ me samarhasi 402",
  "S01n192:867": "tāvad vākyaṃ mama śrutvā yathā mayā yad ucyate",
  "S01n192:868": "tathā tac chraddhayā kāryaṃ saṃsādhayan samācara 403",
  "S01n192:869": "iti tayoktam ākarṇya maṇicūḍaḥ prabodhitaḥ",
  "S01n192:870": "tathā hīti pratijñāya tatkāryasādhako 'bhavat 404",
  "S01n192:871": "tato dṛḍhapratijñaṃ taṃ vinīya rayaṇāvatī",
  "S01n192:872": "maharṣiṃ gautamaṃ dṛṣṭvā samāmantryaivam abravīt 405",
  "S01n192:873": "maharṣe yad ayaṃ rājakumāro divyasundaraḥ",
  "S01n192:874": "tasmāt padmāvatīṃ devīm asmai dātuṃ samutsahe 406",
  "S01n192:875": "tad bhavān api yat kāryaṃ saṃsādhayitum arhati",
  "S01n192:876": "yad enaṃ netum icchāmi padmāvatyā gṛhe girau 407",
  "S01n192:877": "tad anena kumāreṇa sārdhaṃ tatra himālaye",
  "S01n192:878": "āśramo bhavabhūter yo bhavān āgantum arhati 408",
  "S01n192:879": "iti tayoditaṃ śrutvā gautamaḥ so 'numoditaḥ",
  "S01n192:880": "tathā himālaye gantuṃ samaicchata tayā saha 409",
  "S01n192:881": "tataḥ sā yānaṃ āruhya kumāragautamānvitā",
  "S01n192:882": "ākāśāt saṃcaranty āśu himālaye samāyayau 410",
  "S01n192:883": "tatra sāśramam āgatya samavatīrya yānataḥ",
  "S01n192:884": "padmāvatīṃ samāgantum udyāne samupācarat 411",
  "S01n192:885": "tadā padmāvatīṃ tatra maṇicūḍānurāginīṃ",
  "S01n192:886": "kāmāgnitāpadagdhāṇgīṃ viṣadigdhāṃ vimohitāṃ 412",
  "S01n192:887": "candrakāntiśilāyāṃ tām adhiṣṭhāpya samādarāt",
  "S01n192:888": "mādhavī sūpacāreṇa paricarya samāśrayat 413",
  "S01n192:889": "tāṃ dṛṣṭvā samupetyāśu tatra sā rayaṇāvatī",
  "S01n192:890": "mādhavīṃ tām upāsīnāṃ samīkṣyaivam apṛcchata 414",
  "S01n192:891": "mādhavīyaṃ kimarthe 'tra padmāvatī niṣīdati",
  "S01n192:892": "kiṃ vā rogānvitā devī tat samākhyāhi me 'grataḥ 415",
  "S01n192:893": "iti pṛṣṭe tayā sakhyā mādhavī sā vilokya tāṃ",
  "S01n192:894": "sakhīm ṛṣikumārābhyāṃ sametām evam abravīt 416",
  "S01n192:895": "rayaṇāvati-m-āyāsi samehy atra samāśraya",
  "S01n192:896": "yadarthe 'tra niṣīdāmi devyā saha vade śṛṇu 417",
  "S01n192:897": "yadā tvaṃ maṇicūḍasya rūpaguṇam avarṇayaḥ",
  "S01n192:898": "tadārabhya kumāre 'syāś cittaṃ rāgānurāgitaṃ 418",
  "S01n192:899": "tadrāgāgnyanudagdhāṇgā viṣadigdheva mohitā",
  "S01n192:900": "tajjvaraśāntaye hy atra śilāyāṃ sthāpitā mayā 419",
  "S01n192:901": "tad bhavatī samālokya yad asyā jvaraśāntaye",
  "S01n192:902": "upāyaṃ tat samādhāya sarvathā kartum arhati 420",
  "S01n192:903": "iti tayā samākhyātam śrutvā sā rayaṇāvatī",
  "S01n192:904": "padmāvatīṃ samāśvāsya mādhavīṃ caivam abravīt 421",
  "S01n192:905": "devi dhairyaṃ samālambya tiṣṭha tyaja viṣādatāṃ",
  "S01n192:906": "tvattāpaśamanopāyaṃ datvopacārayāṇy ahaṃ 422",
  "S01n192:907": "ity uktvā sā samāśvāsya padmāvatīṃ samādhavīṃ",
  "S01n192:908": "maṇicūḍaṃ kumāraṃ taṃ samāmantryaivam abravīt 423",
  "S01n192:909": "kumāra yat tvayā proktaṃ kuryāṃ sarvahitaṃ bhave",
  "S01n192:910": "iti satyaṃ samādhāya tat pratijñāṃ prapūraya 424",
  "S01n192:911": "yat sā padmāvatī devī rāgāgnitāpitāturā",
  "S01n192:912": "tad asya rogaśāntyarthaṃ upācaritum arhati 425",
  "S01n192:913": "iti tayoktam ākarṇya maṇicūḍo hi lajjayā",
  "S01n192:914": "padmāvatyā mukhaṃ draṣṭum api naivātyavāñchata 426",
  "S01n192:915": "tato vidyādharī sā taṃ maṇicūḍam anoditaṃ",
  "S01n192:916": "vinīya bahudhākhyānair bodhayitvātyacodayat 427",
  "S01n192:917": "tato 'sau maṇicūḍas tadvākyaṃ śrutvābhibodhitaḥ",
  "S01n192:918": "gatvā padmāvatīṃ pasyaṃs tasthau kāruṇyamānasaḥ 428",
  "S01n192:919": "tato dhīmān kumāras sa prakṣālya svaśiromaṇiṃ",
  "S01n192:920": "tajjalenāpi sarvāṅgaṃ padmāvatyā asiñcayat 429",
  "S01n192:921": "tena tasyā bahiḥ kāye tāpaḥ praśamam āyayau",
  "S01n192:922": "tasya saṃdarśanād bhūyo rāgāgnis tu pradīptitaḥ 430",
  "S01n192:923": "tato rāgāgnisaṃtaptacittā sā parimūrchitā",
  "S01n192:924": "bhūyo 'tiviṣadigdheva naiva svāsthyaṃ samāyayau 431",
  "S01n192:925": "tad dṛṣṭvā so 'mbunā bhūyaḥ prakṣālya svaśiromaṇiṃ",
  "S01n192:926": "padmāvatyā mukhe 'mbhas tat saṃpradatvā nyaveśayat 432",
  "S01n192:927": "taj jalaṃ sā nipīyāśu cittasvāsthyaṃ samāyayau",
  "S01n192:928": "tatas tasyā manaḥsaukhyam avāpa tadguṇotsukaṃ 433",
  "S01n192:929": "tatas tayor abhūc cittaṃ snehasaṃbaddhitaṃ mithaḥ",
  "S01n192:930": "kriḍābhojanasaṃlāapadarśanahasanādiṣu 434",
  "S01n192:931": "tadārabhya sametau tau visrambhāgūḍhabhāṣiṇau",
  "S01n192:932": "nirlajjārāgasaṃbaddhau dampatīva praceratuḥ 435",
  "S01n192:933": "tāv evaṃ snehasaṃbaddhau dṛṣṭvā sā rayaṇāvatī",
  "S01n192:934": "gautamaṃ mādhavīṃ cāpi sametyedaṃ mudāvadat 436",
  "S01n192:935": "maharṣe siddhyate kāryaṃ yad yatnaṃ kriyate mayā",
  "S01n192:936": "yad etau snehasaṃbaddhau carato dampatī yathā 437",
  "S01n192:937": "tad bhavān enam ārāgya kumāraṃ paribodhayan",
  "S01n192:938": "kṛtvā vaivāhikaṃ karma cārayatu gṛhāśrame 438",
  "S01n192:939": "mādhavi tvaṃ samārāgya padmāvatīṃ vinodaya",
  "S01n192:940": "yathaitau rāgasaṃbaddhau rājyāśrame cariṣyataḥ 439",
  "S01n192:941": "iti tayoditaṃ śrutvā mādhavī sānumoditā",
  "S01n192:942": "padmāvatīṃ samārādhya vaivāhe paryabodhayat 440",
  "S01n192:943": "tayā saṃbodhyamānā sā padmāvatī natānanā",
  "S01n192:944": "lajjāharṣavibhinnāsyā tasthau rāgāhatāśayā 441",
  "S01n192:945": "gautamo 'pi kumāraṃ taṃ samārāgya prabodhayan",
  "S01n192:946": "kartuṃ vaivāhikaṃ karma padmāvatyā sahārabhat 442",
  "S01n192:947": "tat samīkṣya kumāraḥ sa maṇicūḍo virāgitaḥ",
  "S01n192:948": "rājyāśramanirākāṇkṣī gatvodyānasamāśritaḥ 443",
  "S01n192:949": "saddharmasādhanākāṅkṣī san kleśadharmaniḥspṛhaḥ",
  "S01n192:950": "bodhicittaṃ samādhāya tasthau dhyānasamāhitaḥ 444",
  "S01n192:951": "tam udyāne samāśritya samādhidhyānasaṃsthitaṃ",
  "S01n192:952": "vijñāya gautamas tatra sametya paryabodhayat 445",
  "S01n192:953": "tena nānāvidhānena budhyamāno 'py abodhitaḥ",
  "S01n192:954": "sa mahātmā tathā dhyātvā tasthau niścalitendriyaḥ 446",
  "S01n192:955": "bhavabhūtis tadādṛṣṭvā padmāvatīm anusmaran",
  "S01n192:956": "rudann anveṣituṃ tatra vilokayann upācarat 447",
  "S01n192:957": "tadvilāparavaṃ śrutvā sakhī sā rayaṇāvatī",
  "S01n192:958": "niḥsṛtya sahasā tatra vilokya tam apaśyata 448",
  "S01n192:959": "taṃ dṛṣṭvā sahasopetya maharṣiṃ sā kṛtāñjaliḥ",
  "S01n192:960": "aṣtāṅgaiḥ praṇatiṃ kṛtvā paśyantī samupāśrayat 449",
  "S01n192:961": "bhavabhūtir maharṣiḥ sa paśyaṃs tāṃ rayaṇāvatīṃ",
  "S01n192:962": "galadaśruvirukṣākṣaḥ papracchaivaṃ samādarāt 450",
  "S01n192:963": "padmāvatī gṛhe nāsti kva gatā rayaṇāvati",
  "S01n192:964": "bahudinān na paśyāmi tatpravṛttiṃ vadasva me 451",
  "S01n192:965": "iti maharṣiṇā pṛṣṭaṃ śrutvā sā rayaṇāvatī",
  "S01n192:966": "bhavabhūtiṃ tam ālokya sādaram evam abravīt 452",
  "S01n192:967": "maharṣe 'sti bhavatputrī padmāvatīha saṃsthitā",
  "S01n192:968": "candramaṇiśilāyāṃ sā sahāsmābhir niṣīdati 453",
  "S01n192:969": "iti tayoditaṃ śrutvā bhavabhūtiḥ prabodhitaḥ",
  "S01n192:970": "tatra padmāvatīṃ draṣṭuṃ sahasā samupāsarat 454",
  "S01n192:971": "tatra taṃ samupāyātaṃ dṛṣṭvā padmāvatī mudā",
  "S01n192:972": "sahasotthāya tatpāde sāñjaliḥ praṇatiṃ vyadhāt 455",
  "S01n192:973": "tataḥ sā mādhavī cāpi dṛṣṭvainaṃ sahasotthitā",
  "S01n192:974": "sāñjaliḥ praṇatiṃ kṛtvā mudāsanam upāharat 456",
  "S01n192:975": "gautamo 'pi samālokya bhavabhūtiṃ samāgataṃ",
  "S01n192:976": "sahasotthāya saṃpaśyan praṇantuṃ samupācarat 457",
  "S01n192:977": "bhavabhūtis tam āyātaṃ gautamaṃ saṃvilokayan",
  "S01n192:978": "praṇatvā kauśalaṃ pṛṣṭvā papracchāgatikāraṇaṃ 458",
  "S01n192:979": "gautamo 'pi praṇatvā taṃ pṛṣṭvā ca kauśalaṃ mudā",
  "S01n192:980": "etat sarvaṃ pravṛttāntaṃ nivedya samabodhyat 459",
  "S01n192:981": "tac chrutvā bhavabhūtiḥ so 'numodya saṃpraharṣitaḥ",
  "S01n192:982": "vivāhasamayaṃ putryā dṛṣṭvānandat prasāditaḥ 460",
  "S01n192:983": "padmāvatīṃ prasannāsyāṃ vilokya navayauvanīṃ",
  "S01n192:984": "maṇicūḍāya yogyāṃ ca saṃpradātuṃ samaicchata 461",
  "S01n192:985": "tataḥ padmāvatīṃ kanyāṃ samādāya sa nanditaḥ",
  "S01n192:986": "bhavabhūtiḥ pitā tatra maṇicūḍāntike yayau 462",
  "S01n192:987": "tatra dhyātvā samāsīnaṃ taṃ kumāraṃ samīkṣya saḥ",
  "S01n192:988": "bhavabhūtiḥ prasannātmā samāmantryaivam abravīt 463",
  "S01n192:989": "kumārāstu sadā bhadraṃ siddhyatu te samīhitaṃ",
  "S01n192:990": "uttiṣṭha śṛṇu me vākyam upadekṣyāmi te hitaṃ 464",
  "S01n192:991": "iti tenoditaṃ śrutvā maṇicūḍo vilokya taṃ",
  "S01n192:992": "bhavabhūtiṃ samutthāya sāñjaliḥ praṇatiṃ vyadhāt 465",
  "S01n192:993": "taṃ paśyan maṇicūḍaṃ sa bhavabhūtiḥ pramoditaḥ",
  "S01n192:994": "sādaraṃ samupāmantrya rahasīdam abhāṣata 466",
  "S01n192:995": "kumāra yad bhavān vijño divyātisundaraḥ kṛtī",
  "S01n192:996": "tan mama vacanaṃ śrutvā dharme caritum arhati 467",
  "S01n192:997": "yad imāṃ tvadguṇākāṇkṣīṃ padmāvatīṃ sarojajāṃ",
  "S01n192:998": "tad gṛhītvānayā sārdhaṃ kuladharme samācara 468",
  "S01n192:999": "iti tena samākhyātaṃ śrutvaiva so 'prabodhitaḥ",
  "S01n192:1000": "adhomukho 'prasannāsyo naiva pratyuttaraṃ dadau 469",
  "S01n192:1001": "bhūyo 'pi bhavabhūtiḥ sa maṇicūḍaṃ vilokayan",
  "S01n192:1002": "bodhayituṃ samāmantrya vihasann idam abravīt 470",
  "S01n192:1003": "kumāra tvaṃ mahāsatvas tat kiṃ tyaktvā gṛhāśramaṃ",
  "S01n192:1004": "vānaprastha ihāśritya viraktaś carase tapaḥ 471",
  "S01n192:1005": "yat tvaṃ sarvahitārthena datvārthibhyo yathepsitaṃ",
  "S01n192:1006": "dānacaryāvrataṃ dhṛtvā prācaro bodhisaṃvaraṃ 472",
  "S01n192:1007": "idānīṃ kim ihāśritya saṃsāradharmaniḥspṛhaḥ",
  "S01n192:1008": "bodhicaryāvrataṃ tyaktvā bhikṣur ivācareḥ kathaṃ 473",
  "S01n192:1009": "yat prāhuḥ sarvadharmāṇām rājadharmaṃ varaṃ bhave",
  "S01n192:1010": "yena saṃpālitāḥ sarve lokā dharme pratiṣṭhitāḥ 474",
  "S01n192:1011": "vinātra nṛpatiṃ satvāḥ sarve kleśākulāśayāḥ",
  "S01n192:1012": "durdāntā iva mattebhāḥ pracareyur yathecchayā 475",
  "S01n192:1013": "yathākāmaṃ prabhuñjānāḥ kṛtvāpi pramadāḥ kaliṃ",
  "S01n192:1014": "hṛtvā parasparaṃ yuddhaṃ kṛtvā careyur enase 476",
  "S01n192:1015": "tatas te durbhagā duṣṭā mahāpātakacāriṇaḥ",
  "S01n192:1016": "duḥkhāgnitāpitātmāno mṛtā yāyuś ca durgatau 477",
  "S01n192:1017": "durgatau nipatantas te kṣuttṛṣṇātāpitāśayāḥ",
  "S01n192:1018": "asahyavedanākrāntā bhrameyur nārakeṣv api 478",
  "S01n192:1019": "tathā te nārakāsīnāḥ sadā duḥkhāgnitāpitāḥ",
  "S01n192:1020": "mūḍhātmānaḥ smṛtibhraṣṭā neyur muktipathaṃ kvacit 479",
  "S01n192:1021": "iti matvā kumārāsti satveṣu te kṛpā yadi",
  "S01n192:1022": "kṛpayā pālayan sarvān satvān saṃbhartum arhati 480",
  "S01n192:1023": "yadi satvān bibharṣi tvaṃ datvā dravyaṃ yathepsitaṃ",
  "S01n192:1024": "tadā sarve 'pi satvās te saṃcareran sadā vṛṣe 481",
  "S01n192:1025": "tatas te sukhasampannāḥ svasvakulavṛṣāratāḥ",
  "S01n192:1026": "niḥkleśā vimalātmānaḥ saṃprayāyuḥ surālayaṃ 482",
  "S01n192:1027": "evaṃ vijñāya satveṣu yady asti te dayāmatiḥ",
  "S01n192:1028": "tad imāṃ padmajāṃ lakṣmīṃ samāgraḥītum arhati 483",
  "S01n192:1029": "anayā saha saṃrakto rājyāśrame samāśritaḥ",
  "S01n192:1030": "sadā yajñādisatkarmaṃ kṛtvā saddharmam arjaya 484",
  "S01n192:1031": "darvārthibhyo yathākāmaṃ sarvasatvahitārthabhṛt",
  "S01n192:1032": "bodhicaryāvrataṃ dhṛtvā saṃcarasva gṛhe sukhaṃ 485",
  "S01n192:1033": "evaṃ caran mahādharme sarvān satvān pracārayan",
  "S01n192:1034": "sarvatra maṃgalaṃ kṛtvā saṃprayāyāḥ surālayaṃ 486",
  "S01n192:1035": "iti satyaṃ mayākhyātaṃ śrutvemāṃ padmajāṃ ramāṃ",
  "S01n192:1036": "pariṇīya yathākāmaṃ bhuktvā rājyavṛṣe cara 487",
  "S01n192:1037": "tataḥ santatim utpādya vinīya nītisadvṛṣe",
  "S01n192:1038": "bodhimārge pratiṣṭhāpya cārayet tāvad ātmajaṃ 488",
  "S01n192:1039": "tato vinīya taṃ putraṃ pratiṣṭhāpya nṛpāsane",
  "S01n192:1040": "sarvalokādhipaṃ kṛtvā tato vanāśrame careḥ 489",
  "S01n192:1041": "etat saṃsārasaddharmaṃ matvā sthitvā gṛhāśrame",
  "S01n192:1042": "bodhicaryāvrataṃ dhṛtvā cara bodhiṃ yadīcchasi 490",
  "S01n192:1043": "iti taduktam ākarṇya sa dhīmān anumoditaḥ",
  "S01n192:1044": "bhavabhūtiṃ purasthaṃ taṃ draṣṭum api vavāñca na 491",
  "S01n192:1045": "kathaṃ gehe punar gatvā kleśavyākulamānasaḥ",
  "S01n192:1046": "careyam iti saṃcintya tasthau dhyānasamāhitaḥ 492",
  "S01n192:1047": "evaṃ tenarṣiṇā bhūyo nānāvidhinidarśanaiḥ",
  "S01n192:1048": "budhyamāno 'pi naivāsau mahāsatvo 'nvamodata 493",
  "S01n192:1049": "dvidhā tridhāpi tenaivam ṛṣiṇā saṃnidarśanaiḥ",
  "S01n192:1050": "budhyamāno 'pi naivāsau tad vākyaṃ śrotum aicchata 494",
  "S01n192:1051": "tataḥ sa bhavabhūtis tam aprabodhitamānasaṃ",
  "S01n192:1052": "dṛṣṭverṣyāgnipradagdhātmā tarjayann evam abravīt 495",
  "S01n192:1053": "anena durmate vākyaṃ mamāpi na śrutaṃ tvayā",
  "S01n192:1054": "citām āropya dhakṣyāmi sutām imāṃ sahātmanā 496",
  "S01n192:1055": "iti tenoditaṃ śrutvā maṇicūḍo dayākulaḥ",
  "S01n192:1056": "taṃ krodhāgniprataptaṃ sa dṛṣṭvaivaṃ paryacintayat 497",
  "S01n192:1057": "kathaṃ brahmacariṃ tyaktvā rājyāśrame samāśritaḥ",
  "S01n192:1058": "pramadā saha saṃraktaś careyaṃ kleśitāśayaḥ 498",
  "S01n192:1059": "hāhaṃ naṣṭaḥ paribhraṣṭaḥ sambuddhapurasatpathāt",
  "S01n192:1060": "duṣṭamāragaṇāsaṇgaś careyaṃ kleśanighnitaḥ 499",
  "S01n192:1061": "iti cintāviṣaṇṇātmā kumādraḥ sa vimohitaḥ",
  "S01n192:1062": "kathaṃcid dhairyam ālambya tasthau dhyānasamāhitaḥ 500",
  "S01n192:1063": "tathā sthitaṃ kumāraṃ taṃ dṛṣṭvā sa gautamaḥ suhṛt",
  "S01n192:1064": "saṃpaśyan samupāsṛtya samāmantryaivam abravīt 501",
  "S01n192:1065": "kumāra tvaṃ sudhīr vijñaḥ sarvavidyāvicakṣaṇaḥ",
  "S01n192:1066": "tad atra kiṃ kathaṃ kuryāḥ saṃparīkṣya vadasva me 502",
  "S01n192:1067": "yadīmāṃ tvaṃ na gṛhṇīyā ayam ṛṣiḥ praroṣitaḥ",
  "S01n192:1068": "nūnaṃ citāṃ samāropya dhakṣyaty enāṃ sahātmanā 503",
  "S01n192:1069": "tadā tvayātra kartavyaṃ kiṃ kathaṃ tad vicintyatāṃ",
  "S01n192:1070": "yad etat te mahāpāpaṃ saṃjāyetādhunā khalu 504",
  "S01n192:1071": "yat krodhāgnipradagdhātmā nūnam ayam ṛṣī ruṣā",
  "S01n192:1072": "citāyāṃ svayam āruhya svātmānam api dhakṣyate 505",
  "S01n192:1073": "tad atra te mahatpāpaṃ strībrahmadahanodhavaṃ",
  "S01n192:1074": "jāyeta dāruṇaṃ ghoraṃ sarvapāpātidāruṇaṃ 506",
  "S01n192:1075": "etatpāpābhiliptātmā mahāduḥkhāgnitāpitaḥ",
  "S01n192:1076": "asahyavedanākrānto nipater nārake dhruvaṃ 507",
  "S01n192:1077": "tadā tatra na te kaś cit trātānuśāsakaḥ suhṛt",
  "S01n192:1078": "sarve duṣṭā mahākrūrāḥ prahareyus samantataḥ 508",
  "S01n192:1079": "evaṃ duḥkhāni bhuñjānaḥ sarveṣu narakeṣv api",
  "S01n192:1080": "bhramat tīvrātiduḥkhārtaś caret satatam ābhavaṃ 509",
  "S01n192:1081": "iti matvā mahāvijña vicāraya samāhitaḥ",
  "S01n192:1082": "satyam etan mayā khyātaṃ nānythā parimāṇaya 510",
  "S01n192:1083": "svaparātmahitādhānaṃ saddharmaṃ yadi vāñchasi",
  "S01n192:1084": "tathā me vacanaṃ śrutvā ghṛhāṇemāṃ ramopamāṃ 511",
  "S01n192:1085": "pariṇīyānayā sārdhaṃ rājyāśrame samāśritaḥ",
  "S01n192:1086": "sarvasatvahitaṃ kṛtvā saṃcarasva sadā śubhe 512",
  "S01n192:1087": "evaṃ kṛtvā yathākāmaṃ datvārthibhyaḥ samāhitaḥ",
  "S01n192:1088": "bodhicaryāvrataṃ dhṛtvā saṃcarasva jagaddhite 513",
  "S01n192:1089": "tathā te maṇgalaṃ nityaṃ sarvatrāpi bhaved dhruvaṃ",
  "S01n192:1090": "yathābhivāñcitaṃ saukhyaṃ bhuktvā yāyāḥ surālayaṃ 514",
  "S01n192:1091": "svarge 'pi sarvadā saukhyaṃ bhuktvā saṃbodhimānasaḥ",
  "S01n192:1092": "svaparātmahitaṃ kṛtvā saṃcarethāḥ sadā śubhe 515",
  "S01n192:1093": "tatas tvaṃ narake kvāpi gamiṣyasi kadā cana",
  "S01n192:1094": "sarvadā sadgatau yātaḥ saddharme eva prācareḥ 516",
  "S01n192:1095": "evaṃ vijñāya vijñātra saṃparīkṣya vicārayan",
  "S01n192:1096": "yatrābhivāñchyate tatra saṃcarasva samāhitaḥ 517",
  "S01n192:1097": "iti tena sumitreṇa samādiṣṭaṃ niśamya saḥ",
  "S01n192:1098": "maṇicūḍo mahāsatvo vicāryaivaṃ vyacintayat 518",
  "S01n192:1099": "satyam eva samākhyātaṃ mitreṇānena saddhiyā",
  "S01n192:1100": "tathāsya vacanaṃ śrutvā kuryāṃ saddharmasādhanaṃ 519",
  "S01n192:1101": "iti niścitya vijño 'sau maṇicūḍo 'bhibodhitaḥ",
  "S01n192:1102": "tathety atyanumoditvā gautamaṃ samalokayat 520",
  "S01n192:1103": "tadīṅgitaṃ parijñāya gautamaḥ saṃprasāditaḥ",
  "S01n192:1104": "bhavabhūtiṃ samāmantrya saṃpaśyann evam abravīt 521",
  "S01n192:1105": "maharṣe tat prasīdātra mā kṛthā hṛdi roṣatāṃ",
  "S01n192:1106": "yad ayaṃ bodhito rājadharme caritum icchati 522",
  "S01n192:1107": "tad imām padmajāṃ devīṃ śraddhayāsmai samarpayan",
  "S01n192:1108": "vidhinopayamaṃ kṛtvā sādharmam anayoḥ kuru 523",
  "S01n192:1109": "iti tena samādiṣṭaṃ bhavabhūtir niśamya saḥ",
  "S01n192:1110": "tatheti pratibhāṣitvā suprasannāśayo 'carat 524",
  "S01n192:1111": "tataḥ sa ṛṣir ādāya padmāvatīṃ svayaṃ mudā",
  "S01n192:1112": "sahasetya kumārasya purataḥ samupācarat 525",
  "S01n192:1113": "tatra sa taṃ mahāsatvaṃ kumāraṃ divyasundaraṃ",
  "S01n192:1114": "upanīyātmajāṃ kanyāṃ darśayann evam abravīt 526",
  "S01n192:1115": "kumāremāṃ subhadrāṅgīṃ padmāvatīṃ sarojajāṃ",
  "S01n192:1116": "bhāryārthe te prayacchāmi samanvāhartum arhati 527",
  "S01n192:1117": "anayā dīkṣitaḥ sārdhaṃ kuryā yajñāni sarvadā",
  "S01n192:1118": "yad etat puṇyam udbhūtaṃ tan me pradātum arhati 528",
  "S01n192:1119": "iti tenoditaṃ śrutvā maṇicūḍaḥ kumāraḥ saḥ",
  "S01n192:1120": "mahāsatvaṃ samālokya tam ṛṣim evam abravīt 529",
  "S01n192:1121": "maharṣe parasaṃtānaṃ na hi saṃkrāmati kvacit",
  "S01n192:1122": "puṇyaṃ vāpuṇyam apy evaṃ yasya tenaiva bhujyate 530",
  "S01n192:1123": "atha te rocate hy evaṃ tat puṇyaṃ yan mayārjitaṃ",
  "S01n192:1124": "sthitvā tayātra vai yajñaṃ tvām uddiśya karāṇy api 531",
  "S01n192:1125": "etat samutthitaṃ puṇyaṃ sarvaṃ dāsyāmi te khalu",
  "S01n192:1126": "ty uktvā tāṃ samālokya samanvāhartum aicchata 532",
  "S01n192:1127": "atharṣiḥ sa prasannātmā bhavabhūtiḥ samarpayan",
  "S01n192:1128": "padmāvātīṃ kumārāya saṃpradatvāśramaṃ yayau 533",
  "S01n192:1129": "tataḥ śrīmān kumāro 'sau pariṇīya yathāvidhi",
  "S01n192:1130": "padmāvatīṃ samādāya svāśrame samupāśrayat 534",
  "S01n192:1131": "kañcit kālaṃ tayā sārdhaṃ padmāvatyā samārataḥ",
  "S01n192:1132": "yathākāmaṃ sukhaṃ bhuktvā reme tatra pramoditaḥ 535",
  "S01n192:1133": "etad vṛttāntam ākarṇya brahmadatto narādhipaḥ",
  "S01n192:1134": "mudātmajaṃ kumāraṃ taṃ pura ānetum aicchata 536",
  "S01n192:1135": "tataḥ sa janako rājā samantrijanapaurikaḥ",
  "S01n192:1136": "gautamasyāśrame tatra mahotsāhaiḥ sahācarat 537",
  "S01n192:1137": "tam āyātaṃ samālokya sakumāraḥ sa gautamaḥ",
  "S01n192:1138": "sahasā pracaraṃs tatra pratyujjagāma sannataḥ 538",
  "S01n192:1139": "tatra taṃ janakaṃ dṛṣṭvā kumāro lajjitānanaḥ",
  "S01n192:1140": "pādābje praṇatiṃ kṛtvā pituḥ pṛṣṭe upācarat 539",
  "S01n192:1141": "gautamo 'pi tam ālokya datvā bhadrāśiṣaṃ mudā",
  "S01n192:1142": "svāśrame samupānīya śuddhāsane nyaveśayat 540",
  "S01n192:1143": "gautamaṃ taṃ praṇatvā sa brahmadatto narādhipaḥ",
  "S01n192:1144": "samantrijanapauro 'pi tatrāsane samāśrayat 541",
  "S01n192:1145": "tatra padmāvatī sāpi śvasurasya padāmbuje",
  "S01n192:1146": "natānanā praṇatvaiva svālayaṃ sahasā yayau 542",
  "S01n192:1147": "tataḥ sa gautamas tasya brahmadattasya bhūpateḥ",
  "S01n192:1148": "puraḥ sarvapravṛttāntaṃ vistaraṃ saṃnyavedayat 543",
  "S01n192:1149": "tac chrutvā sa pitā rājā sānandavismitāśayaḥ",
  "S01n192:1150": "svātmajaṃ taṃ samālokya gautamaṃ caivam abravīt 544",
  "S01n192:1151": "maharṣe tvatprayatnena putro 'yaṃ me nṛpo bhavet",
  "S01n192:1152": "bhavataitan mahatkāryaṃ kṛtaṃ saṃsīddhyate 'dhunā 545",
  "S01n192:1153": "tad idānīṃ prasīdātra bhavantaṃ prārthayāmy ahaṃ",
  "S01n192:1154": "tan mamānugrahaṃ kṛtvā sāphalyaṃ kartum arhati 546",
  "S01n192:1155": "ātmajo me yad eko 'yaṃ kuryām enaṃ narādhipaṃ",
  "S01n192:1156": "tatra rājyāśrame netum iccāmi tat sama 547",
  "S01n192:1157": "yac cāpi pradadau māṃ te bhavabhūtiḥ pitā yadā",
  "S01n192:1158": "tadā bhavān pratigṛhya satyam evaṃ vaco 'bravīt 548",
  "S01n192:1159": "nāhaṃ tvayā vinā prāṇaṃ kṣaṇaṃ saṃdhārayeya hi",
  "S01n192:1160": "tat katham anyathābhūtaṃ vacanaṃ te 'dhunā prabho 549",
  "S01n192:1161": "yad vāpi tvaṃ mahārājaḥ kṣatriyo 'si narādhipaḥ",
  "S01n192:1162": "bhāryāṃ dhūrtahṛtāṃ paśyann eva tiṣṭhasi tat kathaṃ 550",
  "S01n192:1163": "tad uttiṣtha mahāvīra yady asti te dayā vṛṣa",
  "S01n192:1164": "sarvathā māṃ paritrāya samanvāhartum arhasi 551",
  "S01n192:1165": "iti tayā rudatyaivaṃ saṃprārthitaṃ niśamya saḥ",
  "S01n192:1166": "maṇicūḍaḥ samutthāya taṃ kirātaṃ vilokayan 552",
  "S01n192:1167": "sahasā samupāsṛtya sambodhayitum ādarāt",
  "S01n192:1168": "sampaśyann enam āmantrya saṃjñāpayitum abravīt 553",
  "S01n192:1169": "alam alaṃ kirātemāṃ striyaṃ māpahara tyaja",
  "S01n192:1170": "eṣā hi munirājasya mārīceḥ paricārikā 554",
  "S01n192:1171": "yāvad asau mahābhijño maharṣir ugratāpasaḥ",
  "S01n192:1172": "na jānīte drutaṃ tyaktvā tāvad enāṃ satīṃ vraja 555",
  "S01n192:1173": "mā haivāsau mahābhijño jñātvaitāṃ prahṛtāṃ tvayā",
  "S01n192:1174": "nūnaṃ śāpāgninā dagdhvā narake tvāṃ nipātayet 556",
  "S01n192:1175": "tad gaccha sahasā muktvā satīm enāṃ tapasvinīṃ",
  "S01n192:1176": "yady etan me vacaḥ śrutvā muktvā careḥ śubhaṃ tava 557",
  "S01n192:1177": "iti taduktam ākarṇya śāpabhītaḥ sa lubdhakaḥ",
  "S01n192:1178": "muktvā padmāvatīṃ devīm antarhitas tato yayau 558",
  "S01n192:1179": "sa dharmaḥ sahasā gatvā devi devasabhāśritaḥ",
  "S01n192:1180": "sarvam etat pravṛttāntaṃ devendrasya puro 'bravīt 559",
  "S01n192:1181": "taduktaṃ sarvam ākarṇya sa śakras tridaśādhipaḥ",
  "S01n192:1182": "sarvair lokādhipaiḥ sārdhaṃ sāśaṅko vismayaṃ yayau 560",
  "S01n192:1183": "tataḥ padmāvatī devī kirātabhayamuktitā",
  "S01n192:1184": "suciraṃ taṃ mahāsatvaṃ samīkṣya samupācarat 561",
  "S01n192:1185": "tatropetya rudantī sā svāminas tasya pādayoḥ",
  "S01n192:1186": "sarvāṅgena nipatyaivaṃ cakranda snehaduḥkhitā 562",
  "S01n192:1187": "tāṃ pādapatitāṃ dhṛtvā bodhisatvo dayārditaḥ",
  "S01n192:1188": "samutthāpya samāśvāsya bodhayann evam abravīt 563",
  "S01n192:1189": "bhadre 'vaśyaṃ viyogaṃ hi ṣaḍgatibhavacāriṇāṃ",
  "S01n192:1190": "kasya sadā suhṛnmaitrasaṃgatir na viyujyate 564",
  "S01n192:1191": "bhavajanmajarāvyādhimṛtyuśokādiduḥkhatā",
  "S01n192:1192": "kleśamadābhimānecchāvighnasnehavirodhatā 565",
  "S01n192:1193": "evaṃ nānāprakārāṇi duḥkhāni sarvadā bhave",
  "S01n192:1194": "dṛṣṭvā parigrahān sarvāṃs tyaktvehāhaṃ samāśraye 566",
  "S01n192:1195": "etadduḥkhāgnisaṃtaptān sarvān samīkṣya mohitān",
  "S01n192:1196": "bodhayitvā prayatnena bodhimārge niyojituṃ 567",
  "S01n192:1197": "triratnabhajanaṃ kṛtvā sambodhinihitāśayaḥ",
  "S01n192:1198": "sarvasatvahitārthe 'tra saṃvaraṃ saṃcare 'dhunā 568",
  "S01n192:1199": "iti vijñāya me vṛttiṃ tvam api bodhimānasā",
  "S01n192:1200": "triratnabhajanaṃ kṛtvā bodhicaryāvrataṃ cara 569",
  "S01n192:1201": "iti me vacanaṃ śrutvā saṃsāragatiniḥspṛhā",
  "S01n192:1202": "kleśamadābhimānatvaṃ vihāya cara saṃvaraṃ 570",
  "S01n192:1203": "iti tatsamupādiṣṭaṃ śrutvā māro viṣāditaḥ",
  "S01n192:1204": "tadvratād bodhisatvaṃ taṃ pracyāvayitum aihata 571",
  "S01n192:1205": "tatra sa māra āgatya dhṛtvā māṇavakaṃ vapuḥ",
  "S01n192:1206": "bodhisatvaṃ samāmantrya saṃpaśyann evam abravīt 572",
  "S01n192:1207": "mārṣa padmāvatīyaṃ te snehaduḥkhāgnitāpitā",
  "S01n192:1208": "rūpayauvanasampannā mahadduḥkhī tapasvinī 573",
  "S01n192:1209": "tad enāṃ śrīsamākārāṃ svakuladharmacāriṇīṃ",
  "S01n192:1210": "kāruṇyāt tvaṃ mahadduḥkhāt pramocayitum arhasi 574",
  "S01n192:1211": "tad imāṃ dharmiṇīṃ devīm ādāya svapuraṃ vraja",
  "S01n192:1212": "tatra rājyāśrame sthitvā cara dharmaṃ sahānayā 575",
  "S01n192:1213": "datvārthibhyo yathākāmaṃ kṛtvā yajñāṃ mahattaraṃ",
  "S01n192:1214": "sarvasatvahitaṃ kṛtvā saṃcarasva yathāsukhaṃ 576",
  "S01n192:1215": "evaṃ te sarvadā bhadraṃ nirutpātaṃ bhaved dhruvaṃ",
  "S01n192:1216": "prāpya svargādhipatyaṃ ca divyalakṣmīm avāpnuyāt 577",
  "S01n192:1217": "iti tenoditaṃ śrutvā bodhisatvaḥ sa sanmatiḥ",
  "S01n192:1218": "taṃ mānavakam ālokya dhyātvaivaṃ samalakṣayat 578",
  "S01n192:1219": "ko 'yaṃ devo manuṣyo vā viheṭhituṃ mano mama",
  "S01n192:1220": "kena vā preṣitaś caivaṃ pralapaṃs tiṣṭhate puraḥ 579",
  "S01n192:1221": "ity evaṃ manasālokya bodhisatvaḥ sa sanmatiḥ",
  "S01n192:1222": "māro 'yam iti vijñāya punar evaṃ vyacintayat 580",
  "S01n192:1223": "māro 'yam upasaṃkrānto vighnaṃ kartuṃ mama vrate",
  "S01n192:1224": "iti niścitya vijñaḥ sa taṃ māram evam abravīt 581",
  "S01n192:1225": "he māra kiṃ na jānīṣe bodhisatvaṃ jagaddhite",
  "S01n192:1226": "carantaṃ duṣkare dharme yaṃ mohayitum icchasi 582",
  "S01n192:1227": "api vihanyase gaccha mātra tiṣṭha puro mama",
  "S01n192:1228": "sarvalokādhipāś cātra vighnaṃ kartuṃ na śaknuyuḥ 583",
  "S01n192:1229": "prāg eva tvaṃ mahāmohī mām asmād vyavasāyataḥ",
  "S01n192:1230": "vyāvartayitum ekākī praśaknuyāḥ kathaṃ vada 584",
  "S01n192:1231": "iti taduktam ākarṇya māro vibhinnamānasaḥ",
  "S01n192:1232": "jānāty ayaṃ mahāvijña ity uktvāntarhito yayau 585",
  "S01n192:1233": "tatas taṃ nirgataṃ matvā bodhisatvaḥ sa sanmatiḥ",
  "S01n192:1234": "padmāvatīṃ samālokya punar evaṃ vyabodhayat 586",
  "S01n192:1235": "bhadre uttiṣṭha mā śokaṃ kārṣīr atra puro mama",
  "S01n192:1236": "suciraṃ saṃprayogo 'tra viyogo 'pi bhaved dhruvaṃ 587",
  "S01n192:1237": "kṣayāntā nicayāḥ sarve patanāntāḥ samucchrayāḥ",
  "S01n192:1238": "saṃyogā viprayogāntā maraṇāntaṃ hi jīvitaṃ 588",
  "S01n192:1239": "iti vijñāya bhadre tvaṃ śrutvā ca vacanaṃ mama",
  "S01n192:1240": "dhairyam ālambya mārīcer maharṣeḥ samupasthitā 589",
  "S01n192:1241": "sambodhipraṇidhiṃ dhṛtvā sarvasatvahitāśayā",
  "S01n192:1242": "triratnabhajanaṃ kṛtvā bodhicaryāvrataṃ cara 590",
  "S01n192:1243": "evaṃ padmāvatīṃ devīm anuśiṣya sa sanmatiḥ",
  "S01n192:1244": "mārīcer āśramaṃ bhūyaḥ preṣayām āsa bodhyan 591",
  "S01n192:1245": "tataḥ padmāvatī devī bodhisatvasya pādayoḥ",
  "S01n192:1246": "nipatyāśruviliptāsyā saṃpaśyanty aivam abravīt 592",
  "S01n192:1247": "hā hā deva jagannātha kathaṃ māṃ nānukampase",
  "S01n192:1248": "hā hatā mandabhāgyāsmi vrajeyaṃ śaraṇaṃ kuha 593",
  "S01n192:1249": "deva padmāvatī dāsī tvadviyogāgnidagdhitā",
  "S01n192:1250": "tvannāmasmṛtim ādhāya nūnaṃ yāyāṃ yamālayaṃ 594",
  "S01n192:1251": "idaṃ te sarvathā nātha paścimaṃ darśanaṃ mama",
  "S01n192:1252": "ity uktvā sānupaśyantī praṇatvā pādayor muhuḥ 595",
  "S01n192:1253": "parāvṛtya samālokya snehaduḥkhāgnitāpitā",
  "S01n192:1254": "kathaṃcit sucirāt tasmād āśramān niryayau śanaiḥ 596",
  "S01n192:1255": "tato gatvā rudantī sā padmāvatī mahāmuneḥ",
  "S01n192:1256": "mārīcer āśramaṃ bhūyaḥ sahasā samupāsarat 597",
  "S01n192:1257": "tatra sā samupāsṛtya mārīces tasya sanmateḥ",
  "S01n192:1258": "pādayoḥ praṇipatyaiva rudantī samupāśrayat 598",
  "S01n192:1259": "tāṃ rudantīṃ samālokya mārīciḥ sa savismayaḥ",
  "S01n192:1260": "kimarthaṃ rodasīty evaṃ paryapṛcchat samādarāt 599",
  "S01n192:1261": "tatas tasya maharṣeh sā padmāvatī puraś cirāt",
  "S01n192:1262": "niśvasyaitat pravṛttāntaṃ sarvaṃ tasmai nyavedayat 600",
  "S01n192:1263": "tanniveditam ākarṇya mārīciḥ sa samīkṣya tāṃ",
  "S01n192:1264": "devīṃ kāruṇyayuktātmā saṃpaśyann evam abravīt 601",
  "S01n192:1265": "devi gaccha svadeśe tvaṃ anujñātāsi yan mayā",
  "S01n192:1266": "niḥśaṇkā svapure sthitvā saputrā cara saṃvaraṃ 602",
  "S01n192:1267": "iti tenarṣiṇādiṣṭaṃ śrutvā padmāvatī mudā",
  "S01n192:1268": "sāñjalir nyapatat tasya mārīceḥ pādayor muneḥ 603",
  "S01n192:1269": "tataḥ sa munir utthāpya padmāvatīṃ vihāyasā",
  "S01n192:1270": "sāketaṃ nagaraṃ svarddhyā preṣayām āsa satvaraṃ 604",
  "S01n192:1271": "tatra sametya sā devī padmāvatī pramoditā",
  "S01n192:1272": "avatīryāmbarāt tatra prāsāde samupāviśat 605",
  "S01n192:1273": "tatra tāṃ samupāyātāṃ padmāvatīṃ samīkṣya te",
  "S01n192:1274": "sarve mantrijanāmātyā mudopetya praṇemire 606",
  "S01n192:1275": "putraḥ padmottaraś cāpi jananīṃ tāṃ samāgatāṃ",
  "S01n192:1276": "samīkṣya sāñjalis tasyāḥ pādayor nyapatan mudā 607",
  "S01n192:1277": "tatra sā jananī dṛṣṭvā padmottaraṃ tam ātmajaṃ",
  "S01n192:1278": "galadaśrumukhāliṅgya sucirād evam abravīt 608",
  "S01n192:1279": "kaccit te kauśalaṃ putra sarvatrāpi samantataḥ",
  "S01n192:1280": "anujñātarṣiṇāyāmi sahāsthātuṃ tvayātmaja 609",
  "S01n192:1281": "ity uktvā sā mahādevī sarvāṃs tān mantriṇo janān",
  "S01n192:1282": "paurāṃś ca kauśalaṃ pṛṣṭvā saṃmoditān vyanodayat 610",
  "S01n192:1283": "tataḥ sābhyarcyamānā taiḥ sarvair lokaiḥ pramoditā",
  "S01n192:1284": "rājyaiśvaryasukhaṃ bhuktvā saputrā prācarac chubhe 611",
  "S01n192:1285": "tadanuśāsanaṃ dhṛtvā sarve lokāḥ pramoditāḥ",
  "S01n192:1286": "saddharmasādhanodyuktāḥ saṃcerire sadā śubhe 612",
  "S01n192:1287": "tadaitatpuṇyabhāvena tatra sarvatra sarvadā",
  "S01n192:1288": "nirutpātaṃ śubhotsāhaṃ prāvartata nirantaraṃ 613",
  "S01n192:1289": "tasminn avasare tatra duḥprasahasya bhūpateḥ",
  "S01n192:1290": "viṣayeṣu mahāmārī prāvartata samantataḥ 614",
  "S01n192:1291": "tadā tatra mahāvyādhigrastāḥ sarve 'pi duḥkhitāḥ",
  "S01n192:1292": "hāhākāraṃ pramuñcantaḥ śayyāśritā niṣedire 615",
  "S01n192:1293": "asādhyarogasaṃgrastā lokās te parimohitāḥ",
  "S01n192:1294": "anekaprāṇam utsṛjya mṛtā nityaṃ divāniśaṃ 616",
  "S01n192:1295": "tan mahotpātam ālokya prāvartitaṃ samantataḥ",
  "S01n192:1296": "duḥprasahaḥ sa bhūpālaḥ bhīta evaṃ vyacintayat 617",
  "S01n192:1297": "aho me viṣaye 'traivaṃ mahotpātaṃ pravartate",
  "S01n192:1298": "tat kuryāṃ sarvathopāyaṃ etadutpātaśāntaye 618",
  "S01n192:1299": "iti dhyātvā sa bhūmīndras tatpraśāntivicakṣaṇān",
  "S01n192:1300": "sopādhyāyān dvijān sarvān samāmantryaivam ādiśat 619",
  "S01n192:1301": "bho bhavanto dvijāḥ sarve mārī yad atra vartate",
  "S01n192:1302": "tacchāntikaraṇopāyaṃ kurvantu sahasādhunā 620",
  "S01n192:1303": "ity ādiṣṭaṃ narendreṇa śrutvā te brāhmaṇās tathā",
  "S01n192:1304": "tadutpātaśamopāyaṃ yathāvidhi pracakrire 621",
  "S01n192:1305": "tathāpi sā mahāmārī śamitā naiva sarvathā",
  "S01n192:1306": "bhūyasā parivṛddhaiva prāvartata samantataḥ 622",
  "S01n192:1307": "grahapūjāvidhānaiś ca bhūtaśāntyupacāraṇaiḥ",
  "S01n192:1308": "sarvavaidyopacāraiś ca naiva sā śamitā kvacit 623",
  "S01n192:1309": "tad dṛṣṭvā sa mahīpālo mahātrāsaviṣāditaḥ",
  "S01n192:1310": "amātyān mantriṇaḥ sarvān samāmantryaivam abravīt 624",
  "S01n192:1311": "bhavanto 'tra mahotpātaṃ sarvopāyair na śāmyate",
  "S01n192:1312": "tad anyat kiṃ mahopāyaṃ kuryām atra pravakṣyantāṃ 625",
  "S01n192:1313": "iti rājñā samādiṣṭaṃ śrutvā te mantriṇo janāḥ",
  "S01n192:1314": "sarve 'bhisammataṃ kṛtvā nṛpāgra evam abruvan 626",
  "S01n192:1315": "devāsty aitanmahotpātapraśāntikaraṇe vidhiḥ",
  "S01n192:1316": "tad anena vidhānena svasti sarvatra kāraya 627",
  "S01n192:1317": "yad asau nṛpatir dātā maṇicūḍo dayāmatiḥ",
  "S01n192:1318": "sarvasatvahitodyuktaḥ sarvārthipraṇayārthabhṛt 628",
  "S01n192:1319": "tad asya nṛpater dātur mahāmaṇiḥ śirobhavaḥ",
  "S01n192:1320": "sarvabhadrārthasaṃbhartā sarvotpātābhiśāntikṛt 629",
  "S01n192:1321": "yady etac cubhakṛd ratnaṃ saṃprārthyānīyate 'rthibhiḥ",
  "S01n192:1322": "nūnaṃ tatkṣāraṇāmbhobhiḥ sarvotpātam araṃ śamet 630",
  "S01n192:1323": "iti taduktam ākarṇya nṛpatiḥ saṃprabodhitaḥ",
  "S01n192:1324": "arthino brāhmaṇān pañca samāmantryaivam ādiśat 631",
  "S01n192:1325": "bhavantaḥ sahasā gatvā himālaye mahāmaṇiṃ",
  "S01n192:1326": "maṇicūḍasya saṃprārthya sarvathā netum arhatha 632",
  "S01n192:1327": "iti rājñā samādiṣtaṃ śrutvā sarve 'pi te dvijāḥ",
  "S01n192:1328": "tatheti prativijñapya muditā niryayus tataḥ 633",
  "S01n192:1329": "tatas te brāhmaṇās tatra himālaye samāgatāḥ",
  "S01n192:1330": "caranto 'nviṣya sarvatra tadāśramam upāyayuḥ 634",
  "S01n192:1331": "tadā sa bodhisatvo 'pi padmāvatīṃ prabodhayan",
  "S01n192:1332": "ativāhya tato 'nyatra gahane samupāśrayat 635",
  "S01n192:1333": "tatrāraṇye vivikte sa bodhisatvaḥ samāśrayan",
  "S01n192:1334": "jagaddhite samādhāya manasaivaṃ vyacintayat 636",
  "S01n192:1335": "kadāhaṃ bodhisambhāraṃ paripūryai jagaddhite",
  "S01n192:1336": "svadeham api dāsyāmi yācakebhyaḥ svayaṃ mudā 637",
  "S01n192:1337": "yathā me 'tivā kāruṇyadravībhūtaṃ mano 'dhunā",
  "S01n192:1338": "atidānābhilāṣaṃ ca saṃjāyate jagaddhite 638",
  "S01n192:1339": "nūnam atra samāyāto maddehayācako 'dhunā",
  "S01n192:1340": "ity evaṃ manasi dhyātvā sarvato vyavalokayan 639",
  "S01n192:1341": "tatra tān samupāyātān pañca viprān samīkṣya saḥ",
  "S01n192:1342": "bodhisatvaḥ prasannātmā sahasā samupācarat 640",
  "S01n192:1343": "tatra tān samupāgamya sādaraṃ saṃprasādayan",
  "S01n192:1344": "nītvāśrame mahātmā sa svāsane samupāśrayat 641",
  "S01n192:1345": "tatra tān svāsanāsīnān sarvān dṛṣṭvā sa moditaḥ",
  "S01n192:1346": "phalamūlādibhir bhogyaiḥ saṃtarpya saṃvyanodayat 642",
  "S01n192:1347": "tatas tān brāhmaṇān sarvān vinoditān samīkṣya saḥ",
  "S01n192:1348": "bodhisatvaḥ prasannāsyaḥ samāmantryaivam abravīt 643",
  "S01n192:1349": "kuto yuyaṃ bhavanto 'tra kāntāre katham āgatāḥ",
  "S01n192:1350": "kena vā kāraṇenaitat sarvaṃ me vaktuṃ arhatha 644",
  "S01n192:1351": "iti tenoditaṃ śrutvā sarve te brāhmaṇā mudā",
  "S01n192:1352": "mahāsatvaṃ samālokya samāmantryaivam abruvan 645",
  "S01n192:1353": "deva bhavān mahābhijño yadarthe vayam āgatāḥ",
  "S01n192:1354": "tadarthaṃ kiṃ na jānāti tathāpi kathyate śṛṇu 646",
  "S01n192:1355": "deva yad viṣaye rājño duḥprasahasya sāmprataṃ",
  "S01n192:1356": "mahāmārī mahotpātaṃ pravartate samantataḥ 647",
  "S01n192:1357": "tatpraśāntividhānāni prakṛtāni vicakṣaṇaiḥ",
  "S01n192:1358": "sarvopāyavidhānair vā śāmyate na kuhāpi hi 648",
  "S01n192:1359": "tad bhavān karuṇāsindhuḥ sarvasatvahitārthabhṛt",
  "S01n192:1360": "tadutpātaśamopāyaṃ sahasā dātum arhati 649",
  "S01n192:1361": "yac cāpi tvaṃ mahādātā bodhisatvaḥ kṛpodadhiḥ",
  "S01n192:1362": "sarvaprada iti khyātaḥ sarvatra bhuvaneṣv api 650",
  "S01n192:1363": "iti te nāma saṃśrutya vayam iha samāgatāḥ",
  "S01n192:1364": "tad asmākaṃ mahatkārye sāphalyaṃ kartum arhasi 651",
  "S01n192:1365": "iti saṃprārthitaḥ sarvair brāhmaṇais tair niśamya saḥ",
  "S01n192:1366": "bodhisatvaḥ prasannātmā tān viprān evam abravīt 652",
  "S01n192:1367": "bhavanto brāhmaṇāḥ sarve yadartham iha prāgatāḥ",
  "S01n192:1368": "tad ahaṃ pūrayiṣyāmi sadehaiḥ sarvavastubhiḥ 653",
  "S01n192:1369": "iti me sadgiraṃ śrutvā sarve viśvasitāśayāḥ",
  "S01n192:1370": "yācadhvaṃ maccharīre 'pi yad yad vastu samicchatha 654",
  "S01n192:1371": "iti tena samādiṣṭaṃ śrutvā te brāhmaṇā mudā",
  "S01n192:1372": "bodhisatvaṃ mahāsatvaṃ taṃ samīkṣyaivam abruvan 655",
  "S01n192:1373": "mahārāja vayaṃ rājñā duḥprasahena preṣitāḥ",
  "S01n192:1374": "tvacchirojamahauṣadhyaṃ saṃprārthitum ihāgatāḥ 656",
  "S01n192:1375": "yadi te 'sti kṛpā rājñi duḥprasahe prajāsv api",
  "S01n192:1376": "svaśirojaṃ maṇiṃ datvā sahasāsmān pramodaya 657",
  "S01n192:1377": "yad etatkṣālanāmbhobhiḥ siñcyamānāḥ sudāruṇāḥ",
  "S01n192:1378": "api sarve mahotpātā vrajeyuḥ praśamaṃ drutaṃ 658",
  "S01n192:1379": "ītayo 'pi tathā sarve sarvāṇi ca viṣāny api",
  "S01n192:1380": "etanmaṇyambusaṃsiktamātre śāmyeyur āśu hi 659",
  "S01n192:1381": "etatpuṇyavipākena yad yat te 'bhisamīhitaṃ",
  "S01n192:1382": "tat tat sarvaṃ prasiddhyeta sarvatrāpi bhave sadā 660",
  "S01n192:1383": "iti matvā mahābhāga datvā ratnaṃ jagaddhite",
  "S01n192:1384": "sāphalyaṃ janma saṃsāre kuruṣva yadi vāñchasi 661",
  "S01n192:1385": "iti taduktam ākarṇya bodhisatvaḥ pramoditaḥ",
  "S01n192:1386": "sarvasatvahitākāṇkṣī dayātmaivaṃ vyacintayat 662",
  "S01n192:1387": "aho dhanyo 'ham atrāpi yad ime yācakā mama",
  "S01n192:1388": "viśvastapraṇayodyuktā yācante kāyikāny api 663",
  "S01n192:1389": "svādhīnaṃ yad idaṃ me 'tra vasato hi tapovanaṃ",
  "S01n192:1390": "īdṛśaṃ deyam eva syād durlabhā hīdṛgarthinaḥ 664",
  "S01n192:1391": "ahaṃ khalv ekasatvasya hitārthe 'smiṇ carīrake",
  "S01n192:1392": "svayam api samutkṛtya dadyāṃ yad yat samīpsitaṃ 665",
  "S01n192:1393": "prāg evāhaṃ mahālokahitārthe svaśiroruhaṃ",
  "S01n192:1394": "maṇimātram idaṃ dadyām eva sambodhimānasaḥ 666",
  "S01n192:1395": "api ca jīvitaṃ ratnam idaṃ dehaṃ ca bhaṅguraṃ",
  "S01n192:1396": "satvārthaṃ saphalaṃ hṛdyaṃ kariṣyāmi cirād ahaṃ 667",
  "S01n192:1397": "mahopasargasaṃsṛṣṭaṃ kururājaṃ sabāndhavaṃ",
  "S01n192:1398": "mahāmaṇipradānena kariṣye svasthamānasaṃ 668",
  "S01n192:1399": "janatāṃ kururājasya tīvraduḥkhavyathānvitāṃ",
  "S01n192:1400": "mahauṣadhapradānena kariṣye vigatajvarāṃ 669",
  "S01n192:1401": "kāruṇyād durlabhaṃ hy etat tasmād dāsyāmi satvaraṃ",
  "S01n192:1402": "idaṃ ratnaṃ dvijebhyo 'haṃ bodhiratnābhikāṅkṣayā 670",
  "S01n192:1403": "ity evaṃ sa mahāsatvo 'nuvicintya pramoditaḥ",
  "S01n192:1404": "paśyaṃs tān brāhmaṇān sarvān samāśvāsyaivam abravīt 671",
  "S01n192:1405": "brāhmaṇā adya yuṣmākaṃ kururājasya vāñchitaṃ",
  "S01n192:1406": "śiromaṇipradānena pūrayiṣyāmy ahaṃ dhruvaṃ 672",
  "S01n192:1407": "yuṣmadāgamanaṃ hy adya kariṣyāmīha sāphalaṃ",
  "S01n192:1408": "asārād vigrahāt sāraṃ grahīṣyāmīha sāmprataṃ 673",
  "S01n192:1409": "adyāhaṃ sarvasatvānāṃ mahābhayābhitāpināṃ",
  "S01n192:1410": "mahopasargayuktānāṃ kariṣyāmi sumaṅgalaṃ 674",
  "S01n192:1411": "sarvasatveṣu kāruṇyaṃ vardhayiṣyāmi mānasaṃ",
  "S01n192:1412": "sarvān māragaṇān duṣtān trāsayiṣyāmi mohitān 675",
  "S01n192:1413": "mārāṇāṃ bhavanāny adya kampayiṣyāmi sāmprataṃ",
  "S01n192:1414": "sarvatyāgimahākīrtiṃ cārayiṣyāmi sarvataḥ 676",
  "S01n192:1415": "bodhisatvamahāsatvaśabdaṃ saṃcārayāmy ahaṃ",
  "S01n192:1416": "dānapāramitāpāraṃ yāsyāmi sāmprataṃ dhruvaṃ 677",
  "S01n192:1417": "adya pāraṃ prayāsyāmi satpratijñāsaritpateḥ",
  "S01n192:1418": "adya bodhiṃ saṃīpasthāṃ kārayiṣyāmi sarvataḥ 678",
  "S01n192:1419": "acirāt paramāṃ bodhim adhigamya sudurlabhāṃ",
  "S01n192:1420": "amṛtena jagat kṛtsnaṃ tarpayiṣyāmi sarvathā 679",
  "S01n192:1421": "ghorāt saṃsāraduḥkhābdheḥ samuddhṛtya jagad dhruvaṃ",
  "S01n192:1422": "nirvāṇanagaraṃ kṣemaṃ prāpayiṣyāmi sarvathā 680",
  "S01n192:1423": "adyāhaṃ toṣayiṣyāmi lokāṃs trailokavāsinaḥ",
  "S01n192:1424": "mokṣakāmān maṇer asya pradānād atiduṣkarāt 681",
  "S01n192:1425": "eṣo 'haṃ tīvraduḥkhārtaṃ sarvadā kauravaṃ janaṃ",
  "S01n192:1426": "nandayiṣyāmi ratnena sudustyājena bhūriṇā 682",
  "S01n192:1427": "adya bodhigataṃ cittaṃ vardhayiṣyāmi sāradaṃ",
  "S01n192:1428": "vismāpayan sagandharvān nṛyakṣān asurān surān 683",
  "S01n192:1429": "satvahetoḥ svakaṃ dehaṃ saṃtyakṣyāmi kadā nv ahaṃ",
  "S01n192:1430": "iti matprārthitaṃ pūrvaṃ pūrayiṣyāmi sāmprataṃ 684",
  "S01n192:1431": "dāsyāmy adya kṛpāviṣṭaḥ śiro bhitvā mahāmaṇiṃ",
  "S01n192:1432": "mūrdhni tribhāgasaṃrūḍham anantaguṇasaṃyutaṃ 685",
  "S01n192:1433": "adya tīvrāṇi duḥkhāni sannigṛhya kṛpālabaiḥ",
  "S01n192:1434": "satvahetoḥ pradāsyāmi jīvitaṃ maṇinā saha 686",
  "S01n192:1435": "adya sāraṃ grahīṣyāmi pūtikāyād asārakāt",
  "S01n192:1436": "parityajan mahāratnaṃ paraduḥkhaikakātaraḥ 687",
  "S01n192:1437": "adya mārabalaṃ sarvaṃ kampayiṣyāmi sadhvajaṃ",
  "S01n192:1438": "śiromaṇipradānena samyaksambodhikāṅkṣayā 688",
  "S01n192:1439": "ity uktvā sa mahāsatvo gṛhītvāśu kamaṇḍaluṃ",
  "S01n192:1440": "tām pañca brāhmaṇān paśyan samāmantryaivam abravīt 689",
  "S01n192:1441": "eta yūyaṃ mahāviprāś cirakālābhivāñchitaṃ",
  "S01n192:1442": "manorathaṃ mamādyātra pūrayata jagaddhite 690",
  "S01n192:1443": "eṣo 'haṃ sarvasatvānāṃ hitārthe sarvadā bhave",
  "S01n192:1444": "svajīvitam api tyaktvā dāsyāmi vaḥ samīpsitaṃ 691",
  "S01n192:1445": "so 'ham anena dānena na rājyaṃ prārthaye divi",
  "S01n192:1446": "nāpi divyamahābhogyaṃ naiva lokādhipaśriyaṃ 692",
  "S01n192:1447": "nāpi śakramahālakṣmīṃ nāpi mārādhipaśriyaṃ",
  "S01n192:1448": "nāpi brahmamahatsaukhyaṃ tathānyān nābhikāmaye 693",
  "S01n192:1449": "api tv anuttarāṃ bodhiṃ samāsādya bhavālaye",
  "S01n192:1450": "kleśābhimāninaḥ satvān bodhayitvā prayatnataḥ 694",
  "S01n192:1451": "kāmapaṅke nimagnāṃs tān samuddhṛtya samādarāt",
  "S01n192:1452": "bodhimārge pratiṣṭhāpya cārayeyaṃ susamvaraṃ 695",
  "S01n192:1453": "atīrṇāṃs tārayan sarvān amuktān parimocayan",
  "S01n192:1454": "anāśvastān samāśvāsya prāpayeyaṃ sunirvṛtiṃ 696",
  "S01n192:1455": "anena satyavākyena saphalaṃ me śramo hy ayaṃ",
  "S01n192:1456": "duḥprasahasya saṃkalpāḥ samṛdhyantāṃ prajāhite 697",
  "S01n192:1457": "sarveṣām api satvānāṃ saṃpūryantāṃ manorathāḥ",
  "S01n192:1458": "mama cānuttarā bodhiḥ saṃsidhyatāṃ jagaddhite 698",
  "S01n192:1459": "ity uktvā sa mahādātā bodhisatvaḥ prasannadhīḥ",
  "S01n192:1460": "teṣāṃ hasteṣu viprāṇāṃ vāridhārāny apātayat 699",
  "S01n192:1461": "tadācalan mahī sarvā nendusūryau virejatuḥ",
  "S01n192:1462": "ulkāpātā diśodāhā abhavaṃs tamasāvṛtāḥ 700",
  "S01n192:1463": "devadundubhayo nedur jalāśrayā viśoṣitāḥ",
  "S01n192:1464": "puṣpaphalavimuktāś ca pādapās trāsitā mṛgāḥ 701",
  "S01n192:1465": "pakṣiṇo jantavaḥ sarve 'pi vidrutāḥ samantataḥ",
  "S01n192:1466": "duḥkhakleśāgnisaṃtaptāḥ sarve 'py āsan narās tadā 702",
  "S01n192:1467": "sarve himagiristhāś ca yakṣagandharvakinnarāḥ",
  "S01n192:1468": "tīvraśokāgnisaṃtaptā bhṛśam evaṃ vilepire 703",
  "S01n192:1469": "hā kaṣṭaṃ maṇicūḍasya sarvasatvahitārthinaḥ",
  "S01n192:1470": "anekaguṇaratnābdhe rājarṣer nidhanaṃ bhavet 704",
  "S01n192:1471": "ity evaṃ vilapantas te himālayanivāsinaḥ",
  "S01n192:1472": "sarve 'pi taṃ mahātmānam anusmṛtvā vicerire 705",
  "S01n192:1473": "gagane cāpy anekāni brahmendrapramukhāny api",
  "S01n192:1474": "devaśatasahasrāṇi tad draṣṭuṃ samupācaran 706",
  "S01n192:1475": "tad atiduṣkaraṃ karma bodhisatvasya tasya te",
  "S01n192:1476": "sarve devā api draṣṭuṃ tasthuḥ khe vismayānvitāḥ 707",
  "S01n192:1477": "tadā sa bodhisatvas tān sarvān maṇyarthino dvijān",
  "S01n192:1478": "saṃpaśyan svamaṇiṃ dātuṃ sādaram evam abravīt 708",
  "S01n192:1479": "yato 'py ayaṃ mahāviprā maṇir mama śiroruhaḥ",
  "S01n192:1480": "tālumūlam adhiṣṭhāya yāvad anupraviṣṭitaḥ 709",
  "S01n192:1481": "tad idaṃ svayam utkṛtya kapālaṃ paripāṭayan",
  "S01n192:1482": "svahastena bhavadbhyo 'haṃ saṃpradātuṃ na śaknuyāṃ 710",
  "S01n192:1483": "tad bhavantaḥ kapālaṃ me paripāṭya prayatnataḥ",
  "S01n192:1484": "śiromaṇiṃ samuddhṛtya svayaṃ gṛhṇantu satvaraṃ 711",
  "S01n192:1485": "ity uktvā sa mahāśūraḥ sambodhidṛḍhamānasaḥ",
  "S01n192:1486": "maitracittam upasthāpya samāśritya śilātale 712",
  "S01n192:1487": "padabandhaṃ dṛḍhaṃ kṛtvā dhairyam ālambya prāṇmukhaḥ",
  "S01n192:1488": "jānudvayoparī sthāpya niṣkampam araṇidvayaṃ 713",
  "S01n192:1489": "ubhau gaṇḍau svahastābhyāṃ śaṃkhavartau tathā hanū",
  "S01n192:1490": "sudṛdham abhinigṛhya tān viprān caivam abravīt 714",
  "S01n192:1491": "bhavanto 'tra mahotsāhe nirvighnaṃ kriyatāṃ mama",
  "S01n192:1492": "ahaṃ dṛḍhasamutsāho niṣkampo hi vyavasthitaḥ 715",
  "S01n192:1493": "tat sahasā kapālaṃ me pāṭayitvā śiromaṃiṃ",
  "S01n192:1494": "prayatnena samuddhṛtya pragṛhṇīta yathecchayā 716",
  "S01n192:1495": "ity uktvā sa mahāsatvaḥ sambodhidṛḍhamānasaḥ",
  "S01n192:1496": "nimīlya nayane tūṣṇīm avatasthau samāhitaḥ 717",
  "S01n192:1497": "atha te brāhmaṇāḥ sarve śrutvā tasya vaco mudā",
  "S01n192:1498": "gṛhītvāśu sutīkṣṇāni śastrāṇi samupāsaran 718",
  "S01n192:1499": "tasya kapālam ālokya pāṭayituṃ samudyatāḥ",
  "S01n192:1500": "parivārya maṇiṃ hartum upatasthur ivārayaḥ 719",
  "S01n192:1501": "tān dṛṣṭvā brāhmaṇāṃś caṇḍān bodhisatvaṃ praghātituṃ",
  "S01n192:1502": "gṛhītvā tīkṣṇaśastrāṇi parivārya vyavasthitān 720",
  "S01n192:1503": "tatrāśrame samāsīnā devatā karuṇārditā",
  "S01n192:1504": "sahasā samupāśritya tān viprān evam abravīt 721",
  "S01n192:1505": "hā kaṣṭaṃ brāhmaṇāh kena bodhisatvam imaṃ yatiṃ",
  "S01n192:1506": "rājarṣiṃ bhadrikaṃ hantuṃ parivārya vyavasthitāḥ 722",
  "S01n192:1507": "mā mainaṃ sahasā yūyaṃ ghātayata tapasvinaṃ",
  "S01n192:1508": "bodhisatvaṃ mahābhijñaṃ sarvasatvahitaṃkaraṃ 723",
  "S01n192:1509": "iti tayoktam ākarṇya bodhisatvaḥ sa sanmatiḥ",
  "S01n192:1510": "devatāṃ tāṃ samāmantrya sampaśyann evam abravīt 724",
  "S01n192:1511": "devate mā bhavatīmān nivārayitum arhati",
  "S01n192:1512": "yad ete 'pi sahāyā me dāne sambodhisādhane 725",
  "S01n192:1513": "devate māntarāyaṃ me kartavyaṃ bodhisādhane",
  "S01n192:1514": "yad atra tvaṃ mahākāryaṃ hatvā pāpaṃ labher bahu 726",
  "S01n192:1515": "purāpi devate 'rthī me dehaṃ yācitum āgataḥ",
  "S01n192:1516": "devatābhis tathā tasya dānavighnaḥ kṛto balaiḥ 727",
  "S01n192:1517": "tadaitatpātakaiḥ sarvā devatās tāḥ pramāditāḥ",
  "S01n192:1518": "kṛtvā bahūni pāpāni gacchantyo narake bhraman 728",
  "S01n192:1519": "yadi tābhis tadā dāne nāntarāyaḥ kṛto mama",
  "S01n192:1520": "acirād bodhim āsādya hy abhaviṣyam ahaṃ jinaḥ 729",
  "S01n192:1521": "api ca devate 'traiva bhūpradeśe sahasraśaḥ",
  "S01n192:1522": "arthibhyaḥ śraddhayā kāyaparityāgaḥ kṛto mayā 730",
  "S01n192:1523": "tadā na kenacid vighnaḥ kṛto me bodhisamvare",
  "S01n192:1524": "tad ity ahaṃ vadāmy atra mā vighnaṃ kartum arhasi 731",
  "S01n192:1525": "iti taduktam ākarṇya devatā sā prabodhitā",
  "S01n192:1526": "matvā tasya mahardhitvaṃ tūṣṇībhūtvā tato 'carat 732",
  "S01n192:1527": "tatas tān brāhmaṇān sarvān upasthitān vilokya saḥ",
  "S01n192:1528": "bodhisatvo mahāvīryaḥ samāmantryaivam abravīt 733",
  "S01n192:1529": "bho bhavanto dvijāh sarve pāṭayitvā śiro mama",
  "S01n192:1530": "mahāratnaṃ samuddhṛtya parigṛhṇantu satvaraṃ 734",
  "S01n192:1531": "evaṃ taduktam ākarṇya brāhmaṇās te pramoditāḥ",
  "S01n192:1532": "tacciro niśitaiḥ śastraiḥ pāṭayituṃ samārabhan 735",
  "S01n192:1533": "tatas tair niśitaiḥ śastrair hanyamāno 'pi mastake",
  "S01n192:1534": "dantān ādhāya danteṣu dhairyam ālambya susthitaḥ 736",
  "S01n192:1535": "sutīvravedanākrāntaśirasko 'pi samāhitaḥ",
  "S01n192:1536": "maitracittam upasthāpya tūṣṇī bhūtvā sthito 'bhavat 737",
  "S01n192:1537": "tadā te brāhmaṇā raudrāś caṇdālāḥ krūramānasāḥ",
  "S01n192:1538": "pāṣāṇair niśitaiḥ śastrais tatkapālam apāṭayan 738",
  "S01n192:1539": "tasya tair niśitaiḥ śastrair ghātyamānasya mastakāt",
  "S01n192:1540": "raktadhārā avicchinnāḥ praśuśruvuḥ samantataḥ 739",
  "S01n192:1541": "tad dṛṣṭvā devatāḥ sarvā vihāyasi samāśritāḥ",
  "S01n192:1542": "kāruṇyābhihatasvāntāḥ pravilepur vimohitāḥ 740",
  "S01n192:1543": "tataḥ sa bodhisatvas tu tattīvravedanāhataḥ",
  "S01n192:1544": "atidhairyaṃ samālambya manasaivaṃ vyacintayat 741",
  "S01n192:1545": "aho me dhairyayuktasya tāvad vīryavato 'pi hi",
  "S01n192:1546": "idam evaṃ mahadduḥkham asahyaṃ jāyate 'dhunā 742",
  "S01n192:1547": "prāg eva nārakasthānāṃ kātarāṇāṃ sapāpināṃ",
  "S01n192:1548": "nānāduḥkhābhiyuktānāṃ kim evaṃ sahyate kathaṃ 743",
  "S01n192:1549": "iti teṣāṃ mahadduḥkhaṃ viditvāhaṃ bhavodadheḥ",
  "S01n192:1550": "svayam uttīrya satvāṃś ca saṃtārayitum utsahe 744",
  "S01n192:1551": "tad etaddānapuṇyena bodhiṃ prāpyābhibodhayan",
  "S01n192:1552": "bhavodadheḥ samuddhṛtya yojayeyaṃ jagad vṛṣe 745",
  "S01n192:1553": "ity evaṃ sa mahāsatvo naditvā bodhayan manaḥ",
  "S01n192:1554": "tīvraduḥkhāgnisaṃtaptaṃ sthāpayann evam abravīt 746",
  "S01n192:1555": "ciraṃ tvayā yad dhṛdayābhivāñcitaṃ",
  "S01n192:1556": "kadā nv asṛgmāṃsavasāsthimajjabhiḥ",
  "S01n192:1557": "hitaṃ prakuryām iha dehināṃ sadety",
  "S01n192:1558": "avekṣamāṇaḥ khalu bodhim uttamāṃ 747",
  "S01n192:1559": "ayaṃ sa kālaḥ samupasthito 'dya te",
  "S01n192:1560": "mā me śarīraṃ tvāritaṃ parityaja",
  "S01n192:1561": "manorathaṃ yāvad ihācirācitaṃ",
  "S01n192:1562": "karomi sampūrṇaphalaṃ sudurlabhaṃ 748",
  "S01n192:1563": "api tu bho manaḥ kṛtsnaṃ jagat trātuṃ sadecchasi",
  "S01n192:1564": "tad idānīṃ samīkṣyātra dhairyaṃ kuru jagaddhite 749",
  "S01n192:1565": "ity evaṃ sa mahāvīraḥ saṃsthāpya hṛdayaṃ svakaṃ",
  "S01n192:1566": "punar ātmagataṃ vākyam udgirann evam abravīt 750",
  "S01n192:1567": "aho duḥkham aho kaṣṭaṃ ṣaḍgatibhavacāriṇāṃ",
  "S01n192:1568": "tad ahaṃ sarvaduḥkhāni hitārthe voḍhum utsahe 751",
  "S01n192:1569": "mā kaścid ekasatvo 'pi duḥkhabhāgī bhavālaye",
  "S01n192:1570": "bhūyāt sadaiva sarve 'pi pracarantu śubhe sukhaṃ 752",
  "S01n192:1571": "iti tenoktamātre 'pi bodhisatvasya tasya tāḥ",
  "S01n192:1572": "asahyā vedanāḥ sarvāḥ sahasābhiśamaṃ yayuḥ 753",
  "S01n192:1573": "yathā yathā ca te caṇḍā brahmaṇā api nirdayāḥ",
  "S01n192:1574": "abhito niśitaiḥ śastraiḥ prāharaṃs tasya mastake 754",
  "S01n192:1575": "tathā tathā sa viprāṇāṃ teṣāṃ duḥprasahasya ca",
  "S01n192:1576": "rājño 'ntike sapaurasya mahāmaitrīm avardhayat 755",
  "S01n192:1577": "tad atiduṣkaraṃ karma dṛṣṭvā te krūramānasāḥ",
  "S01n192:1578": "api kāruṇitātmāno mitho dṛṣṭvaivam ūcire 756",
  "S01n192:1579": "bhavantaḥ pūrvam asmābhir yathāśrutaṃ tathādhunā",
  "S01n192:1580": "pradānaśauṇḍamāhātmyaṃ dṛśyate 'sya mahātmanaḥ 757",
  "S01n192:1581": "yad ayaṃ svaśarīre 'pi svayam utkṛtya sarvataḥ",
  "S01n192:1582": "sāsthitvagrudhiraṃ māṃsaṃ arthibhyaḥ pradadau mudā 758",
  "S01n192:1583": "ity asya śrūyate 'smābhir mahātyāgābhutaṃ yaśaḥ",
  "S01n192:1584": "tat sahasraguṇodbhūtaṃ pratyakṣaṃ dṛśyate 'dhunā 759",
  "S01n192:1585": "ity uktvā te dvijāś cāṇḍā bodhisatvasya mastakaṃ",
  "S01n192:1586": "pravidārya śiroratnaṃ samuddhartuṃ samārabhan 760",
  "S01n192:1587": "bodhisatvo 'pi tāṃ tīvrāṃ vedanāṃ maraṇāntikīṃ",
  "S01n192:1588": "mahāvīryabalenāpi vinirjityāvicārayan 761",
  "S01n192:1589": "triratnaṃ smṛtim ādhāya sambodhinihitāśayaḥ",
  "S01n192:1590": "yogīva nirjitātmā saṃtasthe tūṣṇī samāhitaḥ 762",
  "S01n192:1591": "tatas te nirdayāś caṇḍā bodhisatvasya mastakāt",
  "S01n192:1592": "prayatnān maṇim uddhṛtya prajagṛhuḥ samastikaṃ 763",
  "S01n192:1593": "tad dṛṣṭvā sa mahāsatvaḥ svajīvitanirādaraḥ",
  "S01n192:1594": "agaṇayya vyathāṃ tīvrāṃ tāṃ viprān evam abravīt 764",
  "S01n192:1595": "bhavanto brāhmaṇā yāvan nātra muñcāmy asūn ahaṃ",
  "S01n192:1596": "tāvad etan maṇiṃ śīghram arpayata kare mama 765",
  "S01n192:1597": "yad ahaṃ vaḥ svahastena maṇim enaṃ samarpayan",
  "S01n192:1598": "sambodhiniṣṭhitaṃ cittaṃ prasādayeyam ātmanaḥ 766",
  "S01n192:1599": "iti saṃprārthitaṃ tena śrutvā sarve 'pi te dvijāḥ",
  "S01n192:1600": "tatheti tan maṇiṃ tasya dakṣahaste samārpayan 767",
  "S01n192:1601": "svakarasthaṃ tam ālokya bodhisatvaḥ pramoditaḥ",
  "S01n192:1602": "maṇiṃ saṃdarśayaṃs teṣāṃ viprāṇām evam abravīt 768",
  "S01n192:1603": "adya me saphalaṃ janma śramo 'pi saphalo 'dhunā",
  "S01n192:1604": "samīpasthā hi sambodhiḥ sampūrṇo hi manorathaḥ 769",
  "S01n192:1605": "pūrvam etan mayā vācā manasaiva samarpitaṃ",
  "S01n192:1606": "idānīṃ vaḥ svahastena dadāmi śraddhayā mudā 770",
  "S01n192:1607": "tad bhavantaḥ samādāya maṇim enaṃ mahadguṇaṃ",
  "S01n192:1608": "duḥprasahāya bhūpāya dadantu vacasā mama 771",
  "S01n192:1609": "yan mayāyaṃ mahāratnaḥ saṃpradatto jagaddhite",
  "S01n192:1610": "tena tasya mahīpasya bhūyāt sarvatra maṇgalaṃ 772",
  "S01n192:1611": "ity uktvā sa mahāsatvaḥ sambodhiniṣṭhitāśayaḥ",
  "S01n192:1612": "mudā tebhyo dvijebhyas tan maṇiṃ svayaṃ samārpayat 773",
  "S01n192:1613": "pratipādya maṇiṃ tebhyo dvijebhyaḥ sa pramoditaḥ",
  "S01n192:1614": "vismāpayañ jagat sarvaṃ sarvasatvahitotsukaḥ 774",
  "S01n192:1615": "manyamānaḥ śramaṃ siddham ālambya bodhim uttamaṃ",
  "S01n192:1616": "prayogaṃ pratiprasrabhya tasthau tūṣṇīṃ muhārtakaṃ 775",
  "S01n192:1617": "prayoge pratiprasrabdhe bodhisatvo 'pi dhairyavān",
  "S01n192:1618": "mūrchitaḥ sahasā bhūmau nipapātāsamāhitaḥ 776",
  "S01n192:1619": "tadāśramanivāsinyā devatayā mahātmanaḥ",
  "S01n192:1620": "bodhisatvasya saddharmamanorathaprapūraṇe 777",
  "S01n192:1621": "sahasā te dvijāḥ sarve ṛddhyākāśāt pracoditāḥ",
  "S01n192:1622": "duḥprasahasya bhūpasya puraḥ kṣaṇād upāyayuḥ 778",
  "S01n192:1623": "tatra te brāhmaṇāḥ sarve duḥprasahasya bhūpateḥ",
  "S01n192:1624": "taṃ maṇim upasaṃsthāpya purataḥ samupāśrayan 779",
  "S01n192:1625": "taṃ maṇiṃ sa nṛpo dṛṣṭvā vismayānvitamānasaḥ",
  "S01n192:1626": "brāhmaṇāṃs tān samāmantrya papracchaivaṃ vilokayan 780",
  "S01n192:1627": "brāhmaṇāḥ katham uddhṛtya rājarṣes tasya mastakāt",
  "S01n192:1628": "yad yuṣmābhir idaṃ ratnaṃ samādattaṃ tad ucyatāṃ 781",
  "S01n192:1629": "atha tena kathaṃ dattaṃ svayam uddhṛtya mastakāt",
  "S01n192:1630": "etad vṛttāntam ākhyāya nṛpatiṃ taṃ vyabodhayan 783",
  "S01n192:1631": "tac chrutvā sa mahīpālo vismayākulamānasaḥ",
  "S01n192:1632": "bodhisatvasya satveṣu matvātikāruṇāśayaṃ 784",
  "S01n192:1633": "svaśarīre 'pi nissaṃgaparityāgamahotsavaṃ",
  "S01n192:1634": "vairiṣv api manaḥkṣāntisauratyam anucintayan 785",
  "S01n192:1635": "śrīmantaṃ taṃ mahāsatvaṃ bodhisatvaṃ maharddhikaṃ",
  "S01n192:1636": "anusmṛtvā prasannātmā saṃjaharṣa vibodhitaḥ 786",
  "S01n192:1637": "tatas taṃ maṇim ādāya praṇatvā sa narādhipaḥ",
  "S01n192:1638": "ācāryasya kare datvā prākṣālayac chubhāmbubhiḥ 787",
  "S01n192:1639": "tadambubhiḥ sa bhūpālaḥ sarvatra viṣaye svake",
  "S01n192:1640": "gṛhe gṛhe 'pi sarvatra prābhiṣiñcyātyaśodhayat 788",
  "S01n192:1641": "tadambusiktamātre 'pi sarvatra viṣaye tadā",
  "S01n192:1642": "tasya rājñas tad utpātaṃ sahasābhiśamaṃ yayau 789",
  "S01n192:1643": "tatas tasya mahībhartuḥ sarvatra viṣaye tadā",
  "S01n192:1644": "nirutpātaṃ mahotsāhaṃ prāvartata samantataḥ 790",
  "S01n192:1645": "tad dṛṣṭvā sa mahīpālaḥ samantrijanapaurikaḥ",
  "S01n192:1646": "mahānandasukhaṃ prāpya prātyanandat prasāditaḥ 791",
  "S01n192:1647": "tadā taṃ patitaṃ bhūmau bodhisatvaṃ vilokya te",
  "S01n192:1648": "gaganasthāḥ surāḥ sarve tīvraśokāgnitāpitāḥ 792",
  "S01n192:1649": "hā hā kaṣṭaṃ mahātmāyaṃ praghātito durātmabhiḥ",
  "S01n192:1650": "ity evam ekanādena vilapanto vicerire 793",
  "S01n192:1651": "tadaitanmahadutpātanimittāni samantataḥ",
  "S01n192:1652": "mārīcir ṛṣir ālokya vismayākulitāśayaḥ 794",
  "S01n192:1653": "kim evaṃ hi mahotpātanimittaṃ jāyate 'dhunā",
  "S01n192:1654": "iti cintāviṣaṇṇātmās tasthau paśyan samantataḥ 795",
  "S01n192:1655": "tadā tasya maharṣer yā devatāśramavāsinī",
  "S01n192:1656": "saitat prakaraṇaṃ sarvaṃ vistareṇa nyavedayat 796",
  "S01n192:1657": "etan niveditaṃ śrutvā mārīciḥ śokatāpitaḥ",
  "S01n192:1658": "sahasarddhyā samaṃ śiṣyair bodhisatvāśrame yayau 797",
  "S01n192:1659": "taṃ viśiromaṇiṃ bhūmau nipatitaṃ vilokya saḥ",
  "S01n192:1660": "mārīciḥ samupāśritya saṃlakṣyaivaṃ vyacintayat 798",
  "S01n192:1661": "mahātmā bodhisatvo 'yaṃ nūnaṃ munīśvaro bhavet",
  "S01n192:1662": "ataḥ satkārapūjārhaḥ sarvair lokādhipair api 799",
  "S01n192:1663": "iti dhyātvā maharṣiḥ sa śiṣyaiḥ pañcaśataiḥ samaṃ",
  "S01n192:1664": "saṃpaśyaṃs taṃ mahāsatvaṃ tatraikānte samāśrayat 800",
  "S01n192:1665": "tathā ca devatānyāpi bhavabhūter ṛṣeḥ puraḥ",
  "S01n192:1666": "etat prakaraṇaṃ sarvaṃ vistareṇa nyavedayat 801",
  "S01n192:1667": "tac chrutvā bhavabhūtiḥ sa vismayākulitāśayaḥ",
  "S01n192:1668": "sahasarddhyā samaṃ śiṣyaiḥ sāketaṃ nagaraṃ yayau 802",
  "S01n192:1669": "tatrāvatīrya so 'grasthaḥ padmāvatyāḥ sutasya ca",
  "S01n192:1670": "etat prakaraṇaṃ sarvaṃ vistareṇa nyavedayat 803",
  "S01n192:1671": "tac chrutvā sā mahādevī padmāvatī śucānvitā",
  "S01n192:1672": "padmottaraḥ kumāro 'pi śokāgnitāpito 'bhavat 804",
  "S01n192:1673": "tataḥ sa bhavabhūtis tāṃ devīṃ padmāvatīṃ sutaṃ",
  "S01n192:1674": "padmottaraṃ kumāraṃ ca samantrijanapaurikaṃ 805",
  "S01n192:1675": "sāntaḥpurajanāmātyabhaṭabalāgrasainyakaṃ",
  "S01n192:1676": "gṛhītvā sahasākāśād ṛddhyā yayau himālaye 806",
  "S01n192:1677": "tatra sa taṃ mahāsatvaṃ nipatantaṃ mahītale",
  "S01n192:1678": "vilokya sahasopetya paśyann ekāntam āśrayat 807",
  "S01n192:1679": "padmottaraḥ kumāro 'pi mātrā saha janair api",
  "S01n192:1680": "janakaṃ taṃ samālokya sahasā samupācarat 808",
  "S01n192:1681": "tatra sa prarudaṃs tasya janakasya padābjayoḥ",
  "S01n192:1682": "natvā mātrā sahaikānte tasthau paśyan viṣāditaḥ 809",
  "S01n192:1683": "tataḥ śakras tam ālokya nipatantaṃ mahītale",
  "S01n192:1684": "vimaṇiṃ vedanākrāntaṃ dehaṃ kāruṇyacoditaḥ 810",
  "S01n192:1685": "mā haivāyaṃ mahāsatvaḥ kṛtvā bhadramayaṃ jagat",
  "S01n192:1686": "asahyavedanākrāntaḥ sahasāsūn parityajet 811",
  "S01n192:1687": "iti cintābhīdagdhātmā sahasā samupāgataḥ",
  "S01n192:1688": "sadyobalauṣadhībhis taccharīre samalepayat 812",
  "S01n192:1689": "tatas talliptamātre sa saṃśāntavedanāturaḥ",
  "S01n192:1690": "sukhaṃ supta ivotsṛjya niḥśvāsaṃ samalokayat 813",
  "S01n192:1691": "tad dṛṣṭvā khecarāḥ sarve devā divyāṅganā api",
  "S01n192:1692": "gandharvāḥ kinnarā yakṣāḥ siddhavidyādharā api 814",
  "S01n192:1693": "sādhyā grahāś ca tārāś ca tathānye 'pi maharddhikāḥ",
  "S01n192:1694": "saṃjīvito mahātmāyam iti saṃharṣam āyayuḥ 815",
  "S01n192:1695": "tatas te nanditāḥ sarve sarvāṇi kusumāny api",
  "S01n192:1696": "sarvāṇy api sugandhīni prāvarṣayan samantataḥ 816",
  "S01n192:1697": "sarvāṇy api ca vādyāni prāvādayan pramoditāḥ",
  "S01n192:1698": "divyāny api ca cailāni prākṣipanta mahotsavāḥ 817",
  "S01n192:1699": "tadaiva sa mahāsatvo dhairyavīryabalānvitaḥ",
  "S01n192:1700": "saṃjñāṃ labdhvā samutthāya sarvatra samalokayat 818",
  "S01n192:1701": "tatra tāṃ parṣadaṃ sarvāvatīṃ pura upasthitāṃ",
  "S01n192:1702": "vilokya sa mahāsatvo vismayākulamānasaḥ 819",
  "S01n192:1703": "kim idaṃ me mano bhrāntaṃ svapno vā dṛśyate mayā",
  "S01n192:1704": "iti dhyātvā samādhāya tasthau cittaṃ vinodayan 820",
  "S01n192:1705": "athābhilabdhasaṃjñaṃ taṃ bodhisatvaṃ samīkṣya saḥ",
  "S01n192:1706": "mārīciḥ samupāsṛtya sampaśyann evam abravīt 821",
  "S01n192:1707": "rājarṣe kim idaṃ karma prārabdhaṃ bhavatādbhutaṃ",
  "S01n192:1708": "tat samākhyāya naḥ sarvān saṃbodhayitum arhati 822",
  "S01n192:1709": "iti taduktam ākarṇya bodhisatvaḥ sa sanmatiḥ",
  "S01n192:1710": "mārīciṃ taṃ mahābhijñaṃ sampaśyann evam abravīt 823",
  "S01n192:1711": "maharṣe 'nuttarajñānaprāptaye bodhicāriṇāṃ",
  "S01n192:1712": "samyakpraviṣṭadīkṣāṇām etad viceṣṭitaṃ khalu 824",
  "S01n192:1713": "etac chrutvā mahātmā sa mārīcir vismayānvitaḥ",
  "S01n192:1714": "bhūyo 'pi taṃ mahāsatvaṃ sampaśyann evam abravīt 825",
  "S01n192:1715": "rājarṣe na ta eteśāṃ vadhakānāṃ durātmanāṃ",
  "S01n192:1716": "raudrātikrūracittānāṃ nirghṛṇapāpakāriṇāṃ 826",
  "S01n192:1717": "tīkṣṇaiḥ śastraiḥ kapāle 'pi pāṭayatāṃ kilāntike",
  "S01n192:1718": "āghātacittam utpannam etat satyaṃ bhaved api 827",
  "S01n192:1719": "iti taduktam ākarṇya bodhisatvo mahāmatiḥ",
  "S01n192:1720": "mārīciṃ taṃ samālokya punar evaṃ mudābravīt 828",
  "S01n192:1721": "katham eśāṃ sumitrāṇāṃ bodhicaryāsahāyināṃ",
  "S01n192:1722": "vāñchitārthapradattānāṃ dūṣayeyāntike manaḥ 829",
  "S01n192:1723": "apy ātmānam ahaṃ druhyāṃ jñātibandhusuḥṛtsv api",
  "S01n192:1724": "na tv eṣāṃ dharmamitrāṇāṃ kuryāṃ kadāpi vipriyaṃ 830",
  "S01n192:1725": "ātmānam api hantṛṇām aparādhān kṣamāmi hi",
  "S01n192:1726": "aparādhaṃ na satveṣu kiñcid api karomy ahaṃ 831",
  "S01n192:1727": "yān ārādhya maharddhiḥ syād virādhya ca vipattibhāk",
  "S01n192:1728": "api prāṇaparityāgaiḥ kuryāṃ teṣāṃ hitaṃ sadā 832",
  "S01n192:1729": "yān eva saṃprasādyātra saṃsiddhiṃ samavāpnuyāt",
  "S01n192:1730": "siddhikṣetram ataḥ satve nānyad asti jagatsv api 833",
  "S01n192:1731": "ete sarve 'pi satvā hi saddharmaguṇadāyakāḥ",
  "S01n192:1732": "sarvārthasiddhidāś cintāmaṇayaḥ kāmadhenavaḥ 834",
  "S01n192:1733": "bhadraghaṭā manovāñchāpūrakāḥ kalpapādapāḥ",
  "S01n192:1734": "tasmād ārādhanīyā me guruvad devavat sadā 835",
  "S01n192:1735": "eṣāṃ bhadrasukhārthe 'haṃ mahadvīryabalānvitaḥ",
  "S01n192:1736": "sthātuṃ kalpasahasrāṇi narakāgnau samutsahe 836",
  "S01n192:1737": "iti tenoditaṃ śrutvā mārīciḥ sa prasāditaḥ",
  "S01n192:1738": "bodhisatvaṃ mahāsatvaṃ taṃ paśyaṃś caivam abravīt 837",
  "S01n192:1739": "sādhu sādhu mahāsatva yat te dhairyaṃ mahattaraṃ",
  "S01n192:1740": "aho dṛḍhapratijñā te sarvasatvahitārthinaḥ 838",
  "S01n192:1741": "aho te svaśarīre 'pi niḥsaṃgatyāgalālasaṃ",
  "S01n192:1742": "aho satveṣu kāruṇyam aho dānābhilāṣitā 839",
  "S01n192:1743": "yatredānīṃ bhavān evaṃ kāruṇyāt svaśiroruhaṃ",
  "S01n192:1744": "mahāratnaṃ samuddhṛtya dvijebhyaḥ saṃprayacchati 840",
  "S01n192:1745": "tat sādhu yad anena tvaṃ dānena yat samīpsasi",
  "S01n192:1746": "tat puro me tathā satyaṃ samupādeśṭum arhasi 841",
  "S01n192:1747": "iti taduktam ākarṇya bodhisatvaḥ prasāditaḥ",
  "S01n192:1748": "mārīciṃ taṃ mahāvijñaṃ saṃpaśyann evam āha ca 842",
  "S01n192:1749": "kāśyapānena dānena samprāpya bodhim uttamāṃ",
  "S01n192:1750": "saddharmaśrīmahāratnais tarpayeyaṃ jagad bhave 843",
  "S01n192:1751": "bhavodadheḥ samuddhṛtya bodhayitvā prayatnataḥ",
  "S01n192:1752": "bodhimārge pratiṣṭhāpya cārayeyaṃ susamvaraṃ 844",
  "S01n192:1753": "bodhisatvān mahāsatvān samantabhadracāriṇaḥ",
  "S01n192:1754": "sarvān buddhātmajān kṛtvā cārayeyaṃ jagaddhite 845",
  "S01n192:1755": "ity evaṃ hi maharṣe 'tra tridhātukahitotsukaḥ",
  "S01n192:1756": "sambodhiprārthanām eva kṛtvā dānaṃ karomy ahaṃ 846",
  "S01n192:1757": "iti tena samākhyātaṃ niśamya sa mahāmatiḥ",
  "S01n192:1758": "mārīcis taṃ mahāsatvaṃ sampaśyann evam abravīt 847",
  "S01n192:1759": "katham etan mahābhāga jñāyate yad bhavān idaṃ",
  "S01n192:1760": "dānaṃ datvā mahābodhiṃ saṃprāpsyati jagaddhite 848",
  "S01n192:1761": "iti tenoditaṃ śrutvā bodhisatvo muhūrtakaṃ",
  "S01n192:1762": "tūṣṇiṃ bhūtvā samālokya tam ṛṣim evam abravīt 849",
  "S01n192:1763": "maharṣe yan mayā dattam idaṃ ratnaṃ jagaddhite",
  "S01n192:1764": "tat satyasamadhiṣṭhānaṃ karomi sāṃprataṃ śṛṇu 850",
  "S01n192:1765": "ity uktvā sa upasthāpya satvesu maitramānasaṃ",
  "S01n192:1766": "sambodhipraṇidhiṃ dhṛtvā gāthā imā abhāṣata 851",
  "S01n192:1767": "yathā svadehaṃ hi mamādya datvā",
  "S01n192:1768": "kṛpāvaśād bodhiparāyaṇasya",
  "S01n192:1769": "nābhūn mano vipratisārajātaṃ",
  "S01n192:1770": "mātsaryadīnatvavivarjitaṃ ca 852",
  "S01n192:1771": "anena satyena subhāṣitena",
  "S01n192:1772": "puṇyānubhāvena ca me śarīraṃ",
  "S01n192:1773": "yathaiva paurāṇaṃ abhūt tathaiva",
  "S01n192:1774": "bhavatv idaṃ samparipūrṇaśobhaṃ 853",
  "S01n192:1775": "ity ukte 'nantaraṃ tasya bodhisatvasya satyataḥ",
  "S01n192:1776": "yathāpaurāṇikaṃ dehaṃ tathābhūt sahasottamaṃ 854",
  "S01n192:1777": "tathā cāsya mahāratnaṃ mūrdhni taddviguṇottamaṃ",
  "S01n192:1778": "uṣṇīṣavat samudbhūtaṃ satyadharmānubhāvataḥ 855",
  "S01n192:1779": "tad dṛṣṭvā pṛthivī sarvā sābdhiśailā pramoditā",
  "S01n192:1780": "vismayānandasampannahṛdayevātyakampata 856",
  "S01n192:1781": "vāyovo 'pi vavuḥ puṣpasaurabhyaśītalāḥ śanaiḥ",
  "S01n192:1782": "diśah sarvāḥ prasannāś ca ravīndū ca virejatuḥ 857",
  "S01n192:1783": "devadundubhayo neduḥ puṣpavṛṣṭiḥ papāta khāt",
  "S01n192:1784": "sarvatrāpi śubhotsāhaṃ prāvartata nirantaraṃ 858",
  "S01n192:1785": "dṛṣtvā tad adbhutaṃ devā gaganasthāḥ pramoditāḥ",
  "S01n192:1786": "hāhākāraṃ vimuñcantas tadākāśe pracerire 859",
  "S01n192:1787": "puṣpāṇi prākṣipan kecit kecid divyāmbarāṇi ca",
  "S01n192:1788": "kecid divyaguṇodbhāsanānālaṃkaraṇāni ca 860",
  "S01n192:1789": "kecit prāvādayan divyavādyāni vividhāny api",
  "S01n192:1790": "kecit puṣpābhisammiśraṃ divyaratnam avarṣayan 861",
  "S01n192:1791": "jāmbudvīpas tadā divyai ratnaiḥ saṃchādito babhau",
  "S01n192:1792": "mahānandasukhāpannāḥ sarve satvāḥ pracerire 862",
  "S01n192:1793": "tāṃ divyām adbhutācintyāṃ vibhūtiṃ vikṣya sāmarāḥ",
  "S01n192:1794": "ṛṣayo lokapālāś ca sarve 'py evaṃ mudāvadan 863",
  "S01n192:1795": "aho saddharmamāhātmyam aho satyaprabhāvatāṃ",
  "S01n192:1796": "yad īdṛg mahad āścaryaṃ satyaṃ na dṛśyate kva cit 864",
  "S01n192:1797": "ity evaṃ te 'marāḥ sarve lokādhipāś ca sarṣayaḥ",
  "S01n192:1798": "sarve lokāś ca sānandaṃ pravadantaḥ pracerire 865",
  "S01n192:1799": "tata ṛṣiḥ sa mārīcir bodhisatvaṃ sukāyitaṃ",
  "S01n192:1800": "dṛṣṭvā taṃ vismayotphullalocanaḥ saṃpramoditaḥ 866",
  "S01n192:1801": "sāñjaliḥ samupāśritya protsāhayaṃs tadāśayaṃ",
  "S01n192:1802": "saṃrādhyan samāmantrya saṃpaśyann evam abravīt 867",
  "S01n192:1803": "sādhu sādhu maharṣe hi suniścitā matis tava",
  "S01n192:1804": "praṇidhiś cāprakampas te satvesu mahatī kṛpā 868",
  "S01n192:1805": "yatraivaṃ tvaṃ mahādāne trāsakareṣu dharmiṣu",
  "S01n192:1806": "viśārado hy asaṃkṣubdho bodhisatvo 'vikheditaḥ 869",
  "S01n192:1807": "tad anena suvīryeṇa sarvān mārān vinirjayan",
  "S01n192:1808": "sahasānuttarāṃ bodhiṃ prāpya dharmādhipo bhaveḥ 870",
  "S01n192:1809": "ity evaṃ taṃ samārādhya mārīciḥ sa maharddhikaḥ",
  "S01n192:1810": "pañcaśiṣyaśataiḥ sārdhaṃ sahasā svāśramaṃ yayau 871",
  "S01n192:1811": "tathā sa bhavabhūtiḥ svaśiṣyasaṃghasamanvitaḥ",
  "S01n192:1812": "bodhisatvaṃ tam ārādhya muditaḥ svāśramaṃ yayau 872",
  "S01n192:1813": "tato brahmasurendrādyāḥ sarve lokādhipā api",
  "S01n192:1814": "bodhisatvaṃ tam ārādhya mudā svasvāśramaṃ yayuḥ 873",
  "S01n192:1815": "atha padmottaro rājā natvā pādābjayoḥ pituḥ",
  "S01n192:1816": "sajano 'śruviliptāsyaḥ sāñjalir evam abravīt 874",
  "S01n192:1817": "prasīdā deva mā tyākṣīr anāthān naḥ śucāturān",
  "S01n192:1818": "tad āgaccha punārājyaṃ bhuktvā sarvāḥ prajā api 875",
  "S01n192:1819": "tadanyathā vayaṃ sarve śokakleśāgnidāhitāḥ",
  "S01n192:1820": "ihaiva nidhanaṃ nūnaṃ gaccemahi nirāśitāḥ 876",
  "S01n192:1821": "iti putroditaṃ śrutvā bodhisatvo dayārditaḥ",
  "S01n192:1822": "tatheti nagare gantum adhyuvāsa prabodhitaḥ 877",
  "S01n192:1823": "tadā pratyekabuddhās te catvāraḥ samupāgatāḥ",
  "S01n192:1824": "bodhisatvaṃ tam āmantrya paśyanta evam abruvan 878",
  "S01n192:1825": "sādhu sādhu mahārāja śobhanaṃ te kṛtaṃ nv idaṃ",
  "S01n192:1826": "yad rājyāśrama āśritya lokān pātuṃ samicchasi 879",
  "S01n192:1827": "yadi rājan pure gantuṃ tvayā naivādhivāsitaṃ",
  "S01n192:1828": "padmottaraḥ kumāro 'pi mātrā saha nirāśayā 880",
  "S01n192:1829": "sarvo 'pi janakāyaś ca viṣaye te nivāsikaḥ",
  "S01n192:1830": "charditvā rudhiraṃ nūnam abhaviṣyad gatātyayaḥ 881",
  "S01n192:1831": "tad āgaccha sahāsmābhir gatvā rājyāśrame sthitaḥ",
  "S01n192:1832": "sarvāṃl lokāṃś ca dharmeṇa saṃpālayan samācara 882",
  "S01n192:1833": "iti pratyekabuddhās te samādiśya prabodhitaṃ",
  "S01n192:1834": "bodhisatvaṃ tam ādāya putradevījanānvitaṃ 883",
  "S01n192:1835": "ṛddhyākāśāc carantas te sugatāḥ sumaharddhikāḥ",
  "S01n192:1836": "sāketaṃ nagaraṃ ramyaṃ sahasā samupāyayuḥ 884",
  "S01n192:1837": "tatrāvatīrya te buddhā bodhīsatvaṃ sanandanaṃ",
  "S01n192:1838": "sadevījanasaṃghaṃ taṃ pure sthāpya tato 'caran 885",
  "S01n192:1839": "tān dṛṣṭvā khe gatān sarvān bodhisatvaḥ sa sātmajaḥ",
  "S01n192:1840": "praṇatvā sāñjaliḥ paśyaṃs tasthau tadgatamānasaḥ 886",
  "S01n192:1841": "tatas te sugatāḥ sarve sahasarddhyā vihāyasā",
  "S01n192:1842": "bhāsayanto jagallokaṃ svāśramaṃ samupāyayuḥ 887",
  "S01n192:1843": "bodhisatvaṃ tam āyātaṃ devīputrajanānvitaṃ",
  "S01n192:1844": "dṛṣṭvā sarve 'pi paurās te prānanditāḥ praṇemire 888",
  "S01n192:1845": "tān dṛṣṭvā nanditān sarvān bodhisatvo 'pi nanditaḥ",
  "S01n192:1846": "sarveṣāṃ kuśalaṃ pṛṣṭvā cittāni prodasāhayat 889",
  "S01n192:1847": "tataḥ sa svātmajo rājā janakaṃ taṃ nṛpādhipaṃ",
  "S01n192:1848": "nṛpāsane pratiṣṭhāpya prāsevīt samupasthitaḥ 890",
  "S01n192:1849": "tatra sa bodhisatvo 'pi rājyāśramapratiṣṭhitaḥ",
  "S01n192:1850": "sarvasatvahitaṃ kṛtvā prācarad bodhisamvaraṃ 891",
  "S01n192:1851": "etad vṛttāntam ākarṇya duḥprasahaḥ sa bhūpatiḥ",
  "S01n192:1852": "vismayasamupākrāntas svānta evaṃ vyacintayat 892",
  "S01n192:1853": "aho saddharmamāhātmyam aho cittasya vīryatā",
  "S01n192:1854": "aho sambodhikāmasya bodhisatvasya dhairyatā 893",
  "S01n192:1855": "yad asau hi mahābhijño bodhisatvo hitārthabhṛt",
  "S01n192:1856": "sarvalokādhipo rājā bhaven nūnaṃ mahītale 894",
  "S01n192:1857": "tad ahaṃ tanmahīndrasya śaraṇe samupasthitaḥ",
  "S01n192:1858": "sarvadā bhajanaṃ kṛtvā careyaṃ pālayan prajāḥ 895",
  "S01n192:1859": "iti niścitya citte sa duḥprasaho maḥīpatiḥ",
  "S01n192:1860": "caturaṅgabalaiḥ sārdhaṃ sahasā tatramācarat 896",
  "S01n192:1861": "tatra sa samupāsṛtya bodhisatvasya pādayoḥ",
  "S01n192:1862": "praṇatvā sāñjalis tasya śaraṇaṃ samupāśrayat 897",
  "S01n192:1863": "tataḥ sa taṃ mahāsatvaṃ samārādhya prasādayan",
  "S01n192:1864": "suprasannāśayaḥ paśyan samāmantryaivam abravīt 898",
  "S01n192:1865": "deva bhavāñ jagannāthaḥ sarvasatvahitārthabhṛt",
  "S01n192:1866": "bodhisatvo mahābhijñaḥ sarvadharmādhipaḥ prabhuḥ 899",
  "S01n192:1867": "tad ahaṃ bhavatāṃ śāstar śaraṇe samupāśraye",
  "S01n192:1868": "yat kiñcid aparādhaṃ me tat kṣantuṃ sarvathārhati 900",
  "S01n192:1869": "bhavān eva mahārājo vayaṃ sarve 'nuyāyinaḥ",
  "S01n192:1870": "tad ājñānugrahaṃ kṛtvā saṃpālayitum arhati 901",
  "S01n192:1871": "iti saṃprārthitaṃ tena bodhisatvo niśamya saḥ",
  "S01n192:1872": "duḥprasahaṃ mahīpaṃ taṃ sampaśyann evam ādiśat 902",
  "S01n192:1873": "sakhe bhadra sahāyo 'si mama saddharmasādhane",
  "S01n192:1874": "tad sadā saṃprasīdātra mā viṣīda kadā cana 903",
  "S01n192:1875": "yadi me sarvadā snehasambandhimitrasatpriyaṃ",
  "S01n192:1876": "vāñchasi tat samādhāya saṃcarasva sadā śubhe 904",
  "S01n192:1877": "viramya daśapāpebhyo lokāṃś cāpi nivārayan",
  "S01n192:1878": "bodhimārge pratiṣṭhāpya cārayasva svayaṃ caran 905",
  "S01n192:1879": "iti me vacanaṃ śrutvā yady evaṃ kriyate tvayā",
  "S01n192:1880": "sadāpi te mayi snehasamvandhisaṃsthitir dhruvaṃ 906",
  "S01n192:1881": "iti tatsamupādiṣṭaṃ śrutvā sa kurubhūpatiḥ",
  "S01n192:1882": "tatheti prativijñapya prātyanandat prabodhitaḥ 907",
  "S01n192:1883": "tataḥ sa bodhisatvas taṃ duḥprasahaṃ narādhipaṃ",
  "S01n192:1884": "datvābhivāñchitaṃ dravyaṃ praiṣayad viṣayaṃ svakaṃ 908",
  "S01n192:1885": "tataḥ sa kurubhūmīndro bodhisatvaṃ praṇamya taṃ",
  "S01n192:1886": "samāmantrya mahotsāhair mudā svaviṣayaṃ yayau 909",
  "S01n192:1887": "tatra sa svapuraprāpto bodhisatvānuśāsanaṃ",
  "S01n192:1888": "udvahañ chirasā lokān pālayan prācarac chubhe 910",
  "S01n192:1889": "tathā sarve 'pi lokās tadājñāṃ dhṛtvā samāhitāḥ",
  "S01n192:1890": "viramya daśapāpebhyaḥ saddharme prācaran sadā 911",
  "S01n192:1891": "tadaitatpuṇyabhāvena tatra sarvatra sarvadā",
  "S01n192:1892": "nirutpātaṃ śubhotsāhaṃ prāvartata nirantaraṃ 912",
  "S01n192:1893": "evam anye 'pi rājānaḥ śrutvā tasya mahad yaśaḥ",
  "S01n192:1894": "bodhisatvasya saddharmaṃ saṃśrotuṃ sahasācaran 913",
  "S01n192:1895": "tatra te samupāsṛtya samīkṣya taṃ nṛpādhipaṃ",
  "S01n192:1896": "bodhisatvaṃ mahābhijñaṃ muditāḥ samupācaran 914",
  "S01n192:1897": "tatra sarve 'pi te tasya bodhisatvasya pādayoḥ",
  "S01n192:1898": "praṇatvā prārthayann evaṃ sādaraṃ śaraṇaṃ gatāḥ 915",
  "S01n192:1899": "jaya deva mahārāja vayaṃ te śaraṇāśritāḥ",
  "S01n192:1900": "tad ājñāṃ saṃpradatvā naḥ sarvān saṃpātum arhati 916",
  "S01n192:1901": "yathā yad bhavatādiṣṭaṃ tathā tatra carāmahe",
  "S01n192:1902": "ity asmatprārthanāṃ nātha saphalīkartum arhati 917",
  "S01n192:1903": "iti taiḥ prārthitaṃ śrutvā bodhisatvo niśamya saḥ",
  "S01n192:1904": "tān sarvān nṛpatīn paśyan samāmantryaivam ādiśat 918",
  "S01n192:1905": "bhavanto yadi me satyaṃ śaraṇe samupāśritāḥ",
  "S01n192:1906": "tan me 'nuśāsanaṃ dhṛtvā cartum arhanti sarvadā 919",
  "S01n192:1907": "ity evaṃ tatsamādiṣṭaṃ śrutvā sarve 'pi te nṛpāḥ",
  "S01n192:1908": "bodhisatvaṃ tam ālokya paśyantaś caivam abruvan 920",
  "S01n192:1909": "satyam eva mahārāja bhavatāṃ śaraṇe vayaṃ",
  "S01n192:1910": "sthitvājñāṃ śirasā dhṛtvā saṃcariṣyāmahe dhruvaṃ 921",
  "S01n192:1911": "iti taduktam ākarṇya bodhisatvo 'bhibodhitaḥ",
  "S01n192:1912": "tān sarvān nṛpatīn paśyan samāmantryaivam abravīt 922",
  "S01n192:1913": "yady evaṃ vo vacaḥ satyaṃ viramya daśapāpataḥ",
  "S01n192:1914": "bodhicaryāvrataṃ dhṛtvā saṃcaradhvaṃ samāhitāḥ 923",
  "S01n192:1915": "lokān api tathā sarvān bodhayitvā prayatnataḥ",
  "S01n192:1916": "bodhimārge pratiṣṭhāpya cārayata sadā śubhe 924",
  "S01n192:1917": "iti me śāsanaṃ dhṛtvā yadi caritum icchatha",
  "S01n192:1918": "matto dravyaṃ samādāya datvā dānaṃ yathepsitaṃ 925",
  "S01n192:1919": "bhuktvā bhogyaṃ yathākāmaṃ kṛtvā satvahitaṃ sadā",
  "S01n192:1920": "triratnabhajanaṃ kṛtvā saṃcaradhvaṃ samāhitāḥ 926",
  "S01n192:1921": "evaṃ ced vaḥ sadā bhadraṃ sarvatrāpi bhaved dhruvaṃ",
  "S01n192:1922": "nirutpātaṃ mahotsāhaṃ prānte 'pi sadgatau gatiḥ 927",
  "S01n192:1923": "no ced evaṃ sadā vātra mahotpātaṃ bhayākulaṃ",
  "S01n192:1924": "bhaved dhi vividhaṃ duḥkhaṃ prānte 'pi durgatau gatiḥ 928",
  "S01n192:1925": "iti matvā samādhāya viramya pāpamārgataḥ",
  "S01n192:1926": "bodhicaryāvrataṃ dhṛtvā saṃcaradhvaṃ jagaddhite 929",
  "S01n192:1927": "ity evaṃ tatsamādiṣṭaṃ śrutvā sarve 'pe te nṛpāḥ",
  "S01n192:1928": "tatheti prativijñapya prābhyanandan prabodhitāḥ 930",
  "S01n192:1929": "tataḥ sa bodhisatvas tān matvā sarvān prabodhitān",
  "S01n192:1930": "yathābhilaṣitair dravyaiḥ kṛtvā tuṣṭān nyasarjayat 931",
  "S01n192:1931": "tatas te bhūmipāḥ sarve saddharmasukhananditāḥ",
  "S01n192:1932": "bodhisatvaṃ samāmantrya natvā svasvāśramaṃ yayuḥ 932",
  "S01n192:1933": "tathā sarve 'pi te bhūpāḥ svasvadeśasamāśritāḥ",
  "S01n192:1934": "viramya pāpamārgebhyo bodhimārgasamāśritāḥ 933",
  "S01n192:1935": "triratnabhajanaṃ kṛtvā datvārthibhyo yathepsitaṃ",
  "S01n192:1936": "yathākāmaṃ sukhaṃ bhuktvā mahotsāhaṃ samācaran 934",
  "S01n192:1937": "evaṃ te sakalāṃl lokān nivārya pāpamārgataḥ",
  "S01n192:1938": "bodhimārge pratiṣṭhāpya prācārayan sadā śubhe 935",
  "S01n192:1939": "tathā sarve 'pi te lokā viramya pāpamārgataḥ",
  "S01n192:1940": "triratnabhajanaṃ kṛtvā caturbrahmavihāriṇaḥ 936",
  "S01n192:1941": "yathābhivāñcitaṃ dravyaṃ datvārthibhyaḥ pramoditāḥ",
  "S01n192:1942": "yathākāmaṃ sukhaṃ bhuktvā prācaranta samāhitāḥ 937",
  "S01n192:1943": "tadaitatpuṇyabhāvena nirutpātaṃ sumaṇgalaṃ",
  "S01n192:1944": "viṣayeṣu sadā teṣāṃ sarvatrābhūn mahībhṛtāṃ 938",
  "S01n192:1945": "evaṃ sa sarvabhūmīndro bodhisatvo nṛpādhipaḥ",
  "S01n192:1946": "bodhayan sakalāṃī lokāñ jambudvīpanivāsinaḥ 939",
  "S01n192:1947": "nivārya daśapāpebhyo datvā dravyaṃ yathepsitaṃ",
  "S01n192:1948": "bodhimārge pratiṣṭhāpya pālayan samacārayat 940",
  "S01n192:1949": "tathā te sakalā lokā dhṛtvā tasyānuśāsanaṃ",
  "S01n192:1950": "viramya daśapāpebhyaṣ caturbrahmavihāriṇaḥ 941",
  "S01n192:1951": "yathābhilaṣitaṃ dravyaṃ datvārthibhyaḥ pramoditāḥ",
  "S01n192:1952": "triratnabhajanaṃ kṛtvā prācaran sarvadā śubhe 942",
  "S01n192:1953": "tadaitatpuṇyabhāvena jambudvīpe samantataḥ",
  "S01n192:1954": "nirutpātaṃ śubhotsāhaṃ prāvartata nirantaraṃ 943",
  "S01n192:1955": "tadā kaścid daridrārthī kṛpaṇo durjanaḥ śaṭhaḥ",
  "S01n192:1956": "kleśābhimānataptātmā nābhūt sarvatra bhūtale 944",
  "S01n192:1957": "sarve 'pi vigatakleśāḥ suśīlā vimalendriyāḥ",
  "S01n192:1958": "dātāro vimalātmāno babhūvur bodhicāriṇaḥ 945",
  "S01n192:1959": "evaṃ sa sarvalokendro bodhimārge svayaṃ caran",
  "S01n192:1960": "sarvāṃī lokān pratiṣṭhāpya saṃpālayan mudācarat 946",
  "S01n192:1961": "evaṃ sa bodhisaddharmaśrīsamṛddhasukhānvitaḥ",
  "S01n192:1962": "ciraṃ satvahitaṃ kṛtvā tasthau śubhe samācaran 947",
  "S01n192:1963": "tadā kaścin naraḥ kālaṃ kṛtvā yayau na durgatiṃ",
  "S01n192:1964": "sarve 'pi samaye dehaṃ tyaktvā yayuḥ surālayaṃ 948",
  "S01n192:1965": "evaṃ śrīmanmahābhijñaḥ kṛtvā dharmareataṃ jagat",
  "S01n192:1966": "triratnabhajanaṃ kṛtvā ciraṃ tasthau mahāsukhaṃ 949",
  "S01n192:1967": "tataḥ kālāntareṇāsau bodhisatvo jarānvitaḥ",
  "S01n192:1968": "vṛddho bhavavirakto 'bhūt sambodhisusthitāśayaḥ 950",
  "S01n192:1969": "tataḥ sa ātmajaṃ dhiraṃ padmottaraṃ nṛpāsane",
  "S01n192:1970": "pratiṣṭhāpya nṛpaṃ kṛtvā sarvarājyādhipaṃ vyadhāt 951",
  "S01n192:1971": "tataḥ sa bodhisatvas tadrājyāśramaṃ vihāya ca",
  "S01n192:1972": "vanāśrame samāśritya prācarad yogasamvaraṃ 952",
  "S01n192:1973": "evaṃ sa suciraṃ sthitvā brahmacārī samāhitaḥ",
  "S01n192:1974": "kāle kāyaṃ parityajya brahmalokaṃ samāyayu 953",
  "S01n192:1975": "tatrotpannaḥ sa śuddhātmā brahmayogavidāṃ varaḥ",
  "S01n192:1976": "sarvadharmādhipaḥ śāstā mahābrahmābhavat tadā 954",
  "S01n192:1977": "evaṃ sa bhagavān nāthaḥ śāstā śākyamuniḥ purā",
  "S01n192:1978": "maṇicūḍo mahādātā bodhisatvo nṛpo 'bhavat 955",
  "S01n192:1979": "tadaivaṃ sa mahāsatvo bodhicaryāvrataṃ caran",
  "S01n192:1980": "sarvārthibhyo yathākāmaṃ saṃpradadau jagaddhite 956",
  "S01n192:1981": "svakāyaṃ svayam utkṛtya mudārthibhyo yathepsitaṃ",
  "S01n192:1982": "raktamānsāsthimajjādīn dadau sambodhimānasaḥ 957",
  "S01n192:1983": "putraṃ bhāryāṃ satīṃ kāntāṃ ratnaṃ cāpi śiroruhaṃ",
  "S01n192:1984": "datvā dānaṃ yathākāmaṃ sarvāṃl lokān prabodhyan 958",
  "S01n192:1985": "nivārya pāpamārgebhyaḥ kṛtvā brahmavihāriṇaḥ",
  "S01n192:1986": "bodhimārge pratiṣṭhāpya pracārayann sadā śubhe 959",
  "S01n192:1987": "jagad dharmamayaṃ kṛtvā triratnaśaraṇāśritaḥ",
  "S01n192:1988": "sambodhipraṇidhiṃ dhṛtvā saṃpracere jagaddhite 960",
  "S01n192:1989": "etatpuṇyavipākena sarvān māragaṇāñ jayan",
  "S01n192:1990": "niḥkleśo 'rhan kalau bodhiṃ saṃprāpya sugato 'bhavat 961",
  "S01n192:1991": "yāsau padmāvatī devī sābhūt satī yaśodharā",
  "S01n192:1992": "yo 'sau padmottaro rājā rāhulo 'bhūj jinātmajaḥ 962",
  "S01n192:1993": "yo 'sau brahmaratho nāma purohito gurur dvijaḥ",
  "S01n192:1994": "so 'rhan bhikṣur mahābhijñaḥ śāriputro mahāsudhīḥ 963",
  "S01n192:1995": "bhavabhūtir ṛṣir yo 'sau sa ānando mahāmatiḥ",
  "S01n192:1996": "mārīcir ya ṛṣiś cāsau kāśyapaḥ śrāvakottamaḥ 964",
  "S01n192:1997": "brahmadattaḥ pitā yo 'sau maṇicūḍasya bhūpateḥ",
  "S01n192:1998": "śuddhodano mahārājaḥ sambuddhasya pitā khalu 965",
  "S01n192:1999": "maṇicūḍasya yā mātā devī kāntimatī satī",
  "S01n192:2000": "sābhūn māyā mahādevī bhagavataḥ prasūḥ kila 966",
  "S01n192:2001": "yo 'sau dūṣī tadā māro maudgalyāyana ṛddhimān",
  "S01n192:2002": "rakṣorūpadharaḥ śakro yo 'gnikuṇḍāt samutthitaḥ 967",
  "S01n192:2003": "sa bhikṣur nāgiro nāma tadābhūd iti manyatāṃ",
  "S01n192:2004": "ye tasya maṇicūḍasya mantriṇo 'mātyasāṃghikāḥ 968",
  "S01n192:2005": "etāni bhadrikādīni pañcaśākyaśatāny api",
  "S01n192:2006": "yo 'sau duḥprasaho rājā devadattas tadābhavat 969",
  "S01n192:2007": "catvāro brāhmaṇā ye ke maṇim uddhṛtya prādaduḥ",
  "S01n192:2008": "kātyāyano 'niruddho 'mī pūrṇaḥ subhūtir eva hi 970",
  "S01n192:2009": "evaṃ sa bhagavān kṛtvā purā dānaṃ suduṣkaraṃ",
  "S01n192:2010": "bodhicaryācrataṃ dhṛtvā samācaraj jagaddhite 971",
  "S01n192:2011": "tathā pāramitāḥ sarvāḥ pūrayitvā yathākramaṃ",
  "S01n192:2012": "sarvasatvahitārthena samyaksambodhim āyayau 972",
  "S01n192:2013": "iti matvā jagacchastuḥ saddharmaṃ śraddhayā mudā",
  "S01n192:2014": "śrotum arhanti sarve te ye 'bhivāñchanti sadgatiṃ 973",
  "S01n192:2015": "ye śṛṇvanti jagacchāstuḥ saddharmaṃ śraddhayā mudā",
  "S01n192:2016": "durgatiṃ te na gacchanti yāyuḥ sadāpi sadgatiṃ 974",
  "S01n192:2017": "sadgatāv eva te jātā dharmaśrīsadguṇāśrayāḥ",
  "S01n192:2018": "bodhisatvā mahāsatvā bhaveyur bodhicāriṇaḥ 975",
  "S01n192:2019": "tatas te bodhisambhāraṃ pūrayitvā yathākramaṃ",
  "S01n192:2020": "trividhāṃ bodhim āsādya nirvṛtiṃ samavāpnuyuḥ 976",
  "S01n192:2021": "iti matvā mahārāja bhagavataḥ subhāṣitaṃ",
  "S01n192:2022": "svayaṃ śṛṇvan sadā lokān api saṃśrāvayādarāt 977",
  "S01n192:2023": "iti tenārhatādiṣṭaṃ śrutvāśoko nṛpo mudā",
  "S01n192:2024": "tam arhantaṃ yatiṃ natvā papracchaivaṃ kṛtāñjaliḥ 978",
  "S01n192:2025": "kiṃ tena maṇicūḍena sukṛtaṃ prakṛtaṃ purā",
  "S01n192:2026": "yenāsau nṛpatī rājā sarvalokādhipo 'bhavat 979",
  "S01n192:2027": "yad api tasya saṃjātaṃ mahāratnaṃ ca mūrdhani",
  "S01n192:2028": "tasmiṃś ca saṃprajāte 'pi divyaratnaṃ pravarṣitaṃ 980",
  "S01n192:2029": "divyadhvajapatākāś ca viyaty uccrāyitāḥ suraiḥ",
  "S01n192:2030": "divyāni cāpi vādyāni parāhatāni sarvataḥ 981",
  "S01n192:2031": "divyaratnamayaṃ chatraṃ devaiḥ saṃdhāritaṃ ca khe",
  "S01n192:2032": "sarvatrāpi ca lokeṣu śubhotsāhaṃ pravartitaṃ 982",
  "S01n192:2033": "yaśasāpi ca sarvatra tasya vyāptā diśodaśaḥ",
  "S01n192:2034": "bodhisatvo mahādātā sarvaṃdadābhidho 'py abhūt 983",
  "S01n192:2035": "bhūyo 'py asya mahāratnam uṣṇīṣe samajāyata",
  "S01n192:2036": "etat sarvaṃ samākhyāya sarvān asmān prabodhaya 984",
  "S01n192:2037": "iti tena narendreṇa paripṛṣṭe sa sanmatiḥ",
  "S01n192:2038": "upagupto narendraṃ taṃ sampaśyann evam ādiśat 985",
  "S01n192:2039": "śṛṇu sādhu mahārāja maṇicūḍena yat kṛtaṃ",
  "S01n192:2040": "purā tat sukṛtaṃ sarvaṃ vakṣyāmi te samāsataḥ 986",
  "S01n192:2041": "tadyathābhūt purā śastā śikhī nāma tathāgataḥ",
  "S01n192:2042": "sambuddho bhagavān arhan dharmarājo munīśvaraḥ 987",
  "S01n192:2043": "sa sarvajño jagannāthaḥ sarvatra bhuvaneṣv api",
  "S01n192:2044": "saddharmaṃ samupādiśya samācaraj jagaddhite 988",
  "S01n192:2045": "tataḥ sa bhagavāñ cāstā mahāruṇavatīṃ purīṃ",
  "S01n192:2046": "upāśrityādiśad dharmaṃ vijahāra sasāṃghikaḥ 989",
  "S01n192:2047": "tatra ramye mahodyāne vihāre śrāvakaiḥ saha",
  "S01n192:2048": "sarvasatvahitaṃ kṛtvā tasthau dharmaṃ prakāśayan 990",
  "S01n192:2049": "evaṃ sa bhagavān kṛtvā sarvadharmamayaṃ jagat",
  "S01n192:2050": "samāpya saugataṃ kāryaṃ nirvṛtiṃ paramāṃ yayau 991",
  "S01n192:2051": "tad dṛṣṭvā so 'ruṇo rājā śāstur dehaṃ yathāvidhi",
  "S01n192:2052": "saṃskṛtya vidhināsthīni saṃghṛhya samaśodhayat 992",
  "S01n192:2053": "tadasthīni sa bhūmīndraḥ saṃsthāpya garbhamaṇḍale",
  "S01n192:2054": "kṛtvā ratnamayaṃ stūpaṃ mahattaram akārayat 993",
  "S01n192:2055": "tato 'sau nṛpatī rājā taṃ stūpaṃ vidhinā mudā",
  "S01n192:2056": "pratiṣṭhāpya mahotsāhaiḥ prābhajan samupasthitaḥ 994",
  "S01n192:2057": "evaṃ sa nṛpatiḥ kṛtvā sarvāṃī lokāṃs tadāśritān",
  "S01n192:2058": "tan mahaś cāpi saṃsthāpya sadotsāham acārayat 995",
  "S01n192:2059": "evaṃ sa nṛpatī rājā tatstūpasamupāśritaḥ",
  "S01n192:2060": "samantrijanapauraś ca mahotsāhais sadābhajat 996",
  "S01n192:2061": "tataḥ kālāntareṇāsau rājā vṛddho 'tijīrṇitaḥ",
  "S01n192:2062": "smṛtvā taṃ sugataṃ dehaṃ tyaktvā yayau sukhāvatīṃ 997",
  "S01n192:2063": "ye cāpi taṃ samāśritya prābhajan saravadā mudā",
  "S01n192:2064": "te sarve samaye dehaṃ tyaktvāvrajan sukhāvatīṃ 998",
  "S01n192:2065": "tataḥ kālāntareṇāsau stūpo jīrṇo viśīrṇitaḥ",
  "S01n192:2066": "vṛṣṭivātāhatabhagnaś caṭitaḥ sphuṭito 'bhavat 999",
  "S01n192:2067": "tat stūpaṃ bhagnitaṃ dṛṣṭvā nṛpatir aruṇātmajaḥ",
  "S01n192:2068": "triratnaguṇamāhātmyaṃ smṛtvaivaṃ samacintayat 1000",
  "S01n192:2069": "hā hā stūpo viśīrṇo 'yaṃ dharmadhātujinālayaḥ",
  "S01n192:2070": "saddharmaśrīguṇādhāraḥ sambodhijñānaratnabhṛt 1001",
  "S01n192:2071": "asmin hi bhagnite stūpe śraddhābhaktimatām api",
  "S01n192:2072": "satvānāṃ bhajanotsāhaṃ viśīrṇabhagnitaṃ bhavet 1002",
  "S01n192:2073": "tad enaṃ pratisaṃskṛtya pratiṣṭhāpya yathāvidhi",
  "S01n192:2074": "dhvajachatrapatākābhiḥ kariṣyāmi praśobhitaṃ 1003",
  "S01n192:2075": "tadā sarve 'pi lokāś ca dṛṣṭvainaṃ saṃpraśobhitaṃ",
  "S01n192:2076": "pramuditā mahotsāhair bhajeyuḥ samupasthitāḥ 1004",
  "S01n192:2077": "tataḥ sarve 'pi te lokāḥ pariśuddhatrimaṇḍalāḥ",
  "S01n192:2078": "dharmaśrīsadguṇādhārā bhaveyur bodhicāriṇaḥ 1005",
  "S01n192:2079": "tatas te vimalātmāno niḥkleśā brahmacāriṇaḥ",
  "S01n192:2080": "arhantas trividhāṃ bodhiṃ prāpya yāyuḥ sunirvṛtiṃ 1006",
  "S01n192:2081": "iti vicintya rājā sa saddharmaguṇalālasaḥ",
  "S01n192:2082": "taṃ stūpaṃ pratisaṃskṛtya saṃśobhitam akārayat 1007",
  "S01n192:2083": "tatra sa mudito rājā tatstūpoṣṇīṣamaṇḍale",
  "S01n192:2084": "svaṃ cūḍāmaṇim utpāṭya samāropyātyamaṇḍayat 1008",
  "S01n192:2085": "chatradhvajapatākābhir divyāmbaravibhūṣaṇaiḥ",
  "S01n192:2086": "nānakusumamālābhir maṇḍayitvātyaśobhayat 1009",
  "S01n192:2087": "pratiṣṭhāpya mahotsāhaiḥ saṃpūjya vidhinā mudā",
  "S01n192:2088": "sarvavādyāni saṃvādya prākārayan mahotsavaṃ 1010",
  "S01n192:2089": "sugandhatailasaṃdīptā dīpamālāḥ pradīpayan",
  "S01n192:2090": "pañcaghṛtapradīptaṃ ca dīpaṃ svaśirasā dadhe 1011",
  "S01n192:2091": "padmaiś cainaṃ samabhyarcya kṛtvā pradakṣiṇāny api",
  "S01n192:2092": "aṣṭāṇgaiś ca praṇatvaivaṃ praṇidhānaṃ mudākarot 1012",
  "S01n192:2093": "aham apīdṛśaṃ dharmaguṇaṃ labdhvā jagaddhitaṃ",
  "S01n192:2094": "kṛtvā sambodhim āsādya saṃprayāyāṃ sunirvṛtiṃ 1013",
  "S01n192:2095": "ity evaṃ praṇidhiṃ dhṛtvā nṛpatiḥ so 'ruṇātmajaḥ",
  "S01n192:2096": "tasmin stūpe mahotsāhaiḥ prābhajat sarvadā mudā 1014",
  "S01n192:2097": "evaṃ sa bhajanaṃ kṛtvā suciraṃ prācarat sukhaṃ",
  "S01n192:2098": "ante buddhasmṛtiṃ dhṛtvā saṃprayayau jinālayaṃ 1015",
  "S01n192:2099": "yo 'sau rājā mahāsatvo mahīpendro 'ruṇātmajaḥ",
  "S01n192:2100": "eṣa eābhavad rājā maṇicuḍo nṛpādhipaḥ 1016",
  "S01n192:2101": "yat tena sikhinaḥ śāstuḥ stūpaṃ taṃ pratisaṃskṛtaṃ",
  "S01n192:2102": "tatpuṇyena sa lokendro rājā dharmārthado 'bhavat 1017",
  "S01n192:2103": "yac cānena mahacchatraṃ tasmin stūpe 'varopitaṃ",
  "S01n192:2104": "etatpuṇyavipākena tasya janmany abhūc chubhaṃ 1018",
  "S01n192:2105": "divyaratnamayaṃ catraṃ vālavyajanam ambare",
  "S01n192:2106": "tadupari prasannābhir devatābhiḥ pradhāritaṃ 1019",
  "S01n192:2107": "yac ca dhvajapatākābhiḥ stūpe 'nena samarcitaṃ",
  "S01n192:2108": "tena dhvajapatākās tajjāte ucchrāyitāḥ suraiḥ 1020",
  "S01n192:2109": "yac ca cūḍāmaṇis tena taduṣṇīṣe 'varopitaṃ",
  "S01n192:2110": "tenānantaguṇopetaṃ saṃjātaṃ mastake maṇiṃ 1021",
  "S01n192:2111": "yac ca pañcaghṛtoddīpto dīpo mūrdhni pradhāritaḥ",
  "S01n192:2112": "tena taddviguṇodāraṃ jataṃ tasya maṇiṃ ca tat 1022",
  "S01n192:2113": "ity evaṃ sa mahāsatvaḥ stūpe 'smin śaraṇāśritaḥ",
  "S01n192:2114": "mahaś cāpi pratiṣṭhāpya mahotsāhaiḥ sadābhajat 1023",
  "S01n192:2115": "lokāṃś cāpi tathā sarvāṃs tastūpaśaraṇāśritān",
  "S01n192:2116": "kṛtvā sadā mahotsāhaiḥ prābhājayat samādarāt 1024",
  "S01n192:2117": "etatpuṇyānubhāvaiḥ sa sarvalokādhiparddhimān",
  "S01n192:2118": "bodhisatvo mahāsatvo bhadraśrīguṇavān abhūt 1025",
  "S01n192:2119": "bhūyaś cāsau mahāsatvo maṇicūḍaḥ purābhavat",
  "S01n192:2120": "sārthavāho mahādhīraḥ sarvasatvahitārthabhṛt 1026",
  "S01n192:2121": "tadaikasamaye so 'bdhau ratnāny ādāya prācarat",
  "S01n192:2122": "sārthaiḥ sārdhaṃ mahotsāhaṃ caran vanāntaraṃ yayau 1027",
  "S01n192:2123": "tatraikasmin vanaprasthe tarumūlasamāśritaṃ",
  "S01n192:2124": "pratyekabudham ekaṃ sa dadarśa viṣanāśitaṃ 1028",
  "S01n192:2125": "taṃ dṛṣṭvā sa vaṇinnāthaḥ sahasā samupāsaran",
  "S01n192:2126": "sāñjaliḥ praṇatiṃ kṛtvā papracchaivaṃ samādarāt 1029",
  "S01n192:2127": "bhadanta kim bhavaddehe rogaduḥkhābhijāyate",
  "S01n192:2128": "yat te 'haṃ tac camīkartum icche tan me samādiśa 1030",
  "S01n192:2129": "iti tenoditaṃ śrutvā pratyekasaugato 'pi saḥ",
  "S01n192:2130": "sārthavāhaṃ tam ālokya śanair evaṃ samādiśat 1031",
  "S01n192:2131": "sādho sārthapate sarpo 'daṃśata me padāṅguliṃ",
  "S01n192:2132": "tad viṣaṃ me 'tra sarvāṅge tudati parisarpitaṃ 1032",
  "S01n192:2133": "iti tenārhatādiṣṭaṃ niśamya sa vicakṣaṇaḥ",
  "S01n192:2134": "auṣadhībhis tam ālipya sahasā svasthitaṃ vyadhāt 1033",
  "S01n192:2135": "tataḥ pratyekabuddho 'sau svasthībhūtaḥ prasāditaḥ",
  "S01n192:2136": "sārthavāhaṃ tam ālokya bhadrāśiṣātyanandayat 1034",
  "S01n192:2137": "tataḥ sa sārthavāhas taṃ sugataṃ saṃprasāditaṃ",
  "S01n192:2138": "praṇatvā sāñjaliś caivaṃ praṇidhānaṃ vyadhāt mudā 1035",
  "S01n192:2139": "yan mayāyaṃ munīndro 'pi viṣopasṛṣṭavigrahaḥ",
  "S01n192:2140": "auṣadhībhiḥ samālipya svasthīkṛtvā prasāditaḥ 1036",
  "S01n192:2141": "anena kuśalenāhaṃ saṃjātaḥ sarvajanmasu",
  "S01n192:2142": "sarveṣām api satvānāṃ bhaveyaṃ rogaśāntakṛt 1037",
  "S01n192:2143": "etatpuṇyaiś ca me gātraprakṣālanāmbunā pi ye",
  "S01n192:2144": "spṛṣṭās te nirujāḥ puṣṭā bhaveyur vimalendriyāḥ 1038",
  "S01n192:2145": "ity evaṃ praṇidhiṃ kṛtvā sa sārthādhipatiś ca taṃ",
  "S01n192:2146": "pratyekaṃ sugataṃ natvā saṃmoditas tato 'carat 1039",
  "S01n192:2147": "tataḥ sa sārthabhṛt sārdhaṃ vaṇiksaṃghaiś caran mudā",
  "S01n192:2148": "sahasā puram āsādya svagṛhaṃ samupāyayau 1040",
  "S01n192:2149": "tatra sa bhavanaprāpto jñātibandhusuhṛjjanaiḥ",
  "S01n192:2150": "saha sammodanaṃ vākyaṃ proktvotsāhaṃ samācarat 1041",
  "S01n192:2151": "tataḥ sa mahadaiśvaryasampattiśrīguṇānvitaḥ",
  "S01n192:2152": "sarvārthibhyo yathākāmaṃ datvācarat sadā sukhaṃ 1042",
  "S01n192:2153": "evaṃ sa sarvasatvānāṃ hitaṃ kṛtvā pramoditaḥ",
  "S01n192:2154": "triratnabhajanaṃ kṛtvā ciraṃ tasthau śubhe caran 1043",
  "S01n192:2155": "tataḥ sa samaye mṛtyos triratnasmṛtimānasaḥ",
  "S01n192:2156": "tyaktvā dehaṃ samādhāya prayayau tridaśālayaṃ 1044",
  "S01n192:2157": "tatrāpi sa mahāsatvaḥ sarvān devān prabodhayan",
  "S01n192:2158": "triratnabhajanaṃ kṛtvā pracacāra sadā śubhe 1045",
  "S01n192:2159": "tataḥ kāle cyutas tasmād dhitaṃ kartuṃ mahītale",
  "S01n192:2160": "kṣatriyajanma āsādya maṇicūḍo nṛpo 'bhavat 1046",
  "S01n192:2161": "sa eva hi vaṇigbhartā maṇicūḍo narādhipaḥ",
  "S01n192:2162": "maṇicūḍo 'pi śāstāyam abhūc chākyamuniḥ khalu 1047",
  "S01n192:2163": "evaṃ sa bhagavāñ chāstā purāsaṃkhyeyajanmasu",
  "S01n192:2164": "nṛpakule januḥ pretya sarvalokādhipo 'bhavat 1048",
  "S01n192:2165": "tadāpi sa mahāsatvaḥ sarvatraiteṣu janmasu",
  "S01n192:2166": "sarvārthibhyo yathākāmaṃ dadau sambodhimānasaḥ 1049",
  "S01n192:2167": "evaṃ janmasv asaṃkhyeyasahasreṣu sadāpi saḥ",
  "S01n192:2168": "kṛtvā suduṣkaraṃ karma prācarad bodhimānasaḥ 1050",
  "S01n192:2169": "etatpuṇyavipākaiḥ sa bodhisatvaḥ kalāv api",
  "S01n192:2170": "jitvā māragaṇān sarvān niḥkleśo vimalendriyaḥ",
  "S01n192:2171": "arhan sambodhim āsādya sambuddho 'bhūn munīśvaraḥ 1051",
  "S01n192:2172": "tataḥ sa bhagavāñ chāstā sasatvān prabodhayan",
  "S01n192:2173": "bodhimārge pratiṣṭhāpya prācārayat sadā subhe 1052",
  "S01n192:2174": "evaṃ sa trijagannāthaḥ kṛtvā dharmamayaṃ jagat",
  "S01n192:2175": "samāpya saugataṃ kāryaṃ samāyayau sunirvṛtiṃ 1053",
  "S01n192:2176": "iti tasya jagacchāstuḥ sambodhidharmasādhanaṃ",
  "S01n192:2177": "subhāṣitaṃ mudā satvaiḥ śrotavyaṃ bodhivāñchibhiḥ 1054",
  "S01n192:2178": "ye hi bhagavatas tasya bodhicaryāsubhāṣitaṃ",
  "S01n192:2179": "satkṛtya śraddhayā bhaktyā śṛṇvantīdaṃ samādarāt 1055",
  "S01n192:2180": "te sarve vimalātmāno bhadraśrīsadguṇāśrayāḥ",
  "S01n192:2181": "bodhisatvā mahāsatvāś caturbrahmavihāriṇaḥ 1056",
  "S01n192:2182": "sambodhipraṇidhiṃ dhṛtvā trratnaśaraṇāśritāḥ",
  "S01n192:2183": "bodhicaryāvrataṃ dhṛtvā pracareyur jagaddhite 1057",
  "S01n192:2184": "tataḥ sarve 'pi te santaḥ pariśuddhatrimaṇḍalāḥ",
  "S01n192:2185": "saddharmasādhanotsāhaṃ careyuḥ sarvadā bhave 1058",
  "S01n192:2186": "evaṃ pāramitāḥ sarvāḥ samāsādhya yathākramaṃ",
  "S01n192:2187": "sarvatra bhadratāṃ kṛtvā saṃcareran samāhitāḥ 1059",
  "S01n192:2188": "tato niḥkleśitāḥ sarve te 'rhanto brahmacāriṇaḥ",
  "S01n192:2189": "sarvān māragaṇāñ jitvā sambodhiṃ samavāpnuyuḥ 1060",
  "S01n192:2190": "tatas te sugatāḥ sarve dharmarājā munīśvarāḥ",
  "S01n192:2191": "saddharmaṃ samupādiśya bodhayeyur jagajjanaṃ 1061",
  "S01n192:2192": "tatas te trijagallokaṃ saddharmaguṇasādhane",
  "S01n192:2193": "bodhimārge pratiṣṭhāpya cārayeyur jagaddhite 1062",
  "S01n192:2194": "evaṃ sarve 'pi te buddhāḥ kṛtvā dharmamayaṃ jagat",
  "S01n192:2195": "samāpya sarvakāryāṇi saṃprayāyuḥ sunirvṛtiṃ 1063",
  "S01n192:2196": "etat satyaṃ samākhyātaṃ sarvair api munīśvaraiḥ",
  "S01n192:2197": "iti me guruṇādiṣṭaṃ śrutaṃ mayā tathocyate 1064",
  "S01n192:2198": "evaṃ matvā jagacchāstur bodhicaryāṃ subhāṣitaṃ",
  "S01n192:2199": "svayaṃ śrutvā janān sarvān saṃśrāvayitum arhasi 1065",
  "S01n192:2200": "tathā te sarvadā bhadraṃ nirutpātaṃ bhaved dhruvaṃ",
  "S01n192:2201": "durgatigamanaṃ naiva sarvadā sadgatau gatiḥ 1066",
  "S01n192:2202": "sarvadāpi śubhotsāhaṃ bhuktvā śrīsadguṇāśrayaḥ",
  "S01n192:2203": "triratnasmṛtim ādhāya prānte yāyā jinālayaṃ 1067",
  "S01n192:2204": "iti satyaṃ parijñāya niśamyedaṃ subhāṣitaṃ",
  "S01n192:2205": "triratnabhajanaṃ kurvan bodhicaryāvrataṃ cara 1068",
  "S01n192:2206": "yac cāpi prakṛtaṃ karma bhoktavyaṃ tat phalaṃ dhruvaṃ",
  "S01n192:2207": "iti vijñāya saṃsāre kartavyaṃ sukṛtaṃ sadā 1069",
  "S01n192:2208": "na naśyanti hi karmāṇi kalpakoṭiśatair api",
  "S01n192:2209": "sāmagrīṃ prāpya kālaṃ ca phalanti ṣaḍgatiṣv api 1070",
  "S01n192:2210": "nāgninā dahyate karma klidyate na jalair api",
  "S01n192:2211": "śuṣyate vāyubhir naiva kṣīyate ca na bhūmiṣu 1071",
  "S01n192:2212": "śuklakarmavipāke hi śuklataiva sadā bhavet",
  "S01n192:2213": "kṛṣṇakarmavipāke tu kṛṣṇataiva sadā bhavet",
  "S01n192:2214": "miśritakarmapāke 'pi miśritaphalatā khalu 1072",
  "S01n192:2215": "iti vijñāya rājendra kṛṣṇakarmāṇi sarvathā",
  "S01n192:2216": "miśritāny api karmāṇi pravihāya prayatnataḥ 1073",
  "S01n192:2217": "sadaikāntaśubheṣv eva karmasu bodhisādhiṣu",
  "S01n192:2218": "mahotsāhasamudyogaṃ kartavyaṃ bhadravāñchibhiḥ 1074",
  "S01n192:2219": "iti tenārhatādiṣṭaṃ śrutvāśoko nṛpo mudā",
  "S01n192:2220": "tatheti saṃpratijñāya prātyanandat sa satyakaḥ 1075",
  "S01n192:2221": "śṛṇvantīdaṃ mudā ye sugataguṇaratā māṇicūḍāvadānaṃ",
  "S01n192:2222": "ye ca śraddhāprasannāḥ pramuditamanasaḥ śrāvayanti prayatnāt",
  "S01n192:2223": "bhāṣante ye ca bhaktyā jinaguṇamuditā bodhisaddharmakāmāḥ",
  "S01n192:2224": "te sarve bodhisatvās trimaṇiśaraṇagā māracaryāvimuktāḥ 1076",
  "S01n192:2225": "bhadraśrīsadguṇāḍhyāḥ suvimalamanasaḥ sarvasatvahitotkāh",
  "S01n192:2226": "nityaṃ kṛtvā śubhāni trimalavirahitadharmarājānurāgāḥ",
  "S01n192:2227": "dhṛtvā sambodhicaryāṃ sakalaguṇadharāḥ sarvadharmādhirājāḥ",
  "S01n192:2228": "bhuktvā śrībhadrasaukhyaṃ daśabalanilaye yānti prānte pramodaṃ 1077",
  "S01n192:2229": "iti śrīmahajjātakamālāyāṃ śrīmanmahāsattvamaṇicūḍamahārājabodhisattvāvadānaṃ samāptaṃ"
}