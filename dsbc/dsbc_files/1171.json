{
    "1171:0": "vivṛddhyaivaṃ vardhitasya mūrdhābhisamayasya sātmībhāvagamanaparyantalakṣaṇāṃ nirūḍhiṃ vaktuṃ prasaṃśayannāha |",
    "1171:1": "caranneva tāvadityādi |",
    "1171:2": "spṛhaṇīyāsta iti |",
    "1171:3": "anena mūrdhābhisamayalābhināṃ durlabhatāṃ kathayati |",
    "1171:4": "saṃjātaprasādātiśayatvādiṣṭāśaṃsanāṃ kurvannadhunā nirūḍhimāvedayannāha |",
    "1171:5": "yairbodhisattvayānikairityādi |",
    "1171:6": "uhyamānāniti preryamāṇān |",
    "1171:7": "sarvadoṣavaiṣamyābhāvānsame pārime tīre nirvāṇe buddhatva iti yāvat |",
    "1171:8": "svaparobhayārthasampatsampādakatvena yathā kramamabhīpsitāḥ paricintitāḥ parigṛhītā iti kecit |",
    "1171:9": "trisarvajñatāniṣpādakatvenetyanye |",
    "1171:10": "buddhadharmāṇāmityupadeśapadaṃ sarvajñatāpratisaṃyuktadharmāṇāṃ svayambhūdharmāṇāmasaṃhāryadharmāṇāmiti |",
    "1171:11": "sarvākārajñatāditrisarvajñatābhedena nirdiṣṭam |",
    "1171:12": "tadevaṃ trisarvajñatādharmāṇāmanuttarā paripūriḥ kathitā syāt |",
    "1171:13": "sā cāparityaktasattvārthanirūḍhirityarthaḥ |",
    "1171:14": "na me bhagavannityādi |",
    "1171:15": "mahākaruṇayā samanvāgatā iti |",
    "1171:16": "evambhūtādhigamāvasthāyāmapi nirvāṇapātaparihārārthaṃ mahākaruṇāsaṃmukhakaraṇāt sattvāvatāraṇādicittotpādācca mahākaruṇayā yuktāḥ |",
    "1171:17": "tathaiva tatkasya hetorityāśaṅkyāha |",
    "1171:18": "tayā mahākaruṇayetyādi |",
    "1171:19": "darśanabhāvanāviśeṣāśaikṣamārgādhigamabhedādyathākramaṃ vayaṃ tīrṇā ityādi padacatuṣṭayam |",
    "1171:20": "etaduktam |",
    "1171:21": "samyagupāyakauśalabalenaivaṃ nirvikalpādhigamāvasthāyāṃ mahākaruṇādisammukhīkaraṇābhāvenāparityaktasattvārthalakṣaṇā yathoktasarvākārajñatāditrisarvajñatādharmāṇāmanuttarā paripūrinirūḍhiriti |",
    "1171:22": "tathā coktam |",
    "1171:23": "trisarvajñatvadharmāṇāṃ paripūriranuttarā |",
    "1171:24": "aparityaktasarttvārthā nirūḍhirabhidhīyate ||3|| iti |",
    "1171:25": "nirūḍhyaivaṃ nirūḍhasya sthirībhāvalakṣaṇāñcittasaṃsthitiṃ pratipādayituṃ praśnayannāha |",
    "1171:26": "yasteṣāṃ bhagavannityādi |",
    "1171:27": "yo&#39;numodate kiyatsa puṇyaṃ prasavatīta sambandhaḥ |",
    "1171:28": "prathamayānasaṃprasthitānāṃ caryāpratipannānāmanivartanīyānāmekajātibaddhānāmityanena yathāsambhavaṃ pūrvoktacaturvikalpapratipakṣayordarśanabhāvanāmārgayoścaturvidhādhigantṛvyapadeśāccāturvidhyaṃ khyāpitamityeke |",
    "1171:29": "liṅgavivṛddhinirūḍhicittasaṃsthitisvarūpāvabodhabhedādityanye |",
    "1171:30": "adhimukticaryābhūmau prathamayānasaṃprasthitā |",
    "1171:31": "pramuditādisaptabhūmiṣu caryāpratipannāḥ |",
    "1171:32": "acalādibhūmitritaye&#39;",
    "1171:33": "vinivartanīyāḥ |",
    "1171:34": "daśamyāṃ bhūmāvekajātipratibaddhā ityapare |",
    "1171:35": "cittasaṃsthitimāvedayan praśnaparihārārthamāha |",
    "1171:36": "syāt khalu punarityādi |",
    "1171:37": "palāgreṇeti |",
    "1171:38": "palapramāṇena |",
    "1171:39": "etaduktaṃ |",
    "1171:40": "sambhavatpramāṇasya vastuno yogibhiriyattayā palapramāṇena parimāṇaṃ prāmāttuṃ śakyata iti nyāyāccaturdvīpāditrisāhasralokadhātuprāmāṇaṃ gṛhyate |",
    "1171:41": "na tvanumodanāpuṇyapramāṇamityarthāntaravyājena pramāṇātikrāntapuṇyasvarūpā samādhilakṣaṇā cittasaṃsthitiḥ kathiteti |",
    "1171:42": "tathā coktam |",
    "1171:43": "caturdvīpakasāhasradvitrisāhasrakopamāḥ |",
    "1171:44": "kṛtvā puṇyabahutvena samādhiḥ parikīrtitaḥ ||4||iti",
    "1171:45": "etāni ca liṅgādīni yathākramamūṣmādicaturnirvedhabhāgīyasvarūpāṇi mūrdhābhisamaye veditavyāni |",
    "1171:46": "nirvedhabhāgīyānantaraṃ darśanamārgaḥ |",
    "1171:47": "tatra caturvidho vipakṣo grāhyagāhakavikalpaḥ sapratipakṣo vaktavya ityādau tāvatsakalapravṛttipakṣādhiṣṭhānaṃ prathamaṃ grāhyavikalpamāvedayanāha |",
    "1171:48": "mārādhiṣṭhitāste bhagavannityādi |",
    "1171:49": "mārādhiṣṭhitāmārapākṣikāmārabhavanacyutā iti |",
    "1171:50": "mṛdumadhyādhimātranindābhidhānātpadatrayam |",
    "1171:51": "tathaiva tatkasya hetorityāśaṅkyāha |",
    "1171:52": "mārabhavanavidhvaṃsanakarā hītyādi |",
    "1171:53": "vyatirekamukhena nirdiśyānvayamukhena tameva vikalpaṃ kathayannāha |",
    "1171:54": "anumoditavyā bhagavannityādi |",
    "1171:55": "māyopamabhāvanayā dvayādvayasaṃjñāvigatānāṃ bodhisattvānāmevaṃvidhavittotpādānumodanādau pravṛttiḥ kāryetyarthaḥ |",
    "1171:56": "sādhūktatvādanuvadannāha |",
    "1171:57": "evametatkauśiketyādi |",
    "1171:58": "dvitīyaṃ nivṛttipakṣādhiṣṭhānaṃ grāhyavikalpaṃ kathayannāha |",
    "1171:59": "yaiḥ kauśika kulaputrairityādi |",
    "1171:60": "na virāgayiṣyantīti |",
    "1171:61": "heye vastuni nivṛttigrāhyavikalpabalāditi bhāvaḥ |",
    "1171:62": "tathaivāviparītatvena prasaṃśayannāha |",
    "1171:63": "evametadbhagavannityādi |",
    "1171:64": "etaduktam |",
    "1171:65": "anupalambhopalambhasvabhāvau pravṛttinivṛttipakṣau yathākramamādānasaṃtyāgākāreṇa grāhyāviti pravṛttinivṛttipakṣādhiṣṭhānau grāhyavikalpau vastunyapratibaddhavṛttitvena vitathapratibhāsitvādayathāviṣayasvarūpau vakṣyamāṇaviṣayaprabhedena pratyekaṃ navaprakārau vibandhakatvāt kleśavadvipakṣau jñeyāviti |",
    "1171:66": "tathā coktam |",
    "1171:67": "pravṛttau ca nivṛttau ca pratyekaṃ tau navātmakau |",
    "1171:68": "grāhyau vikalpau vijñeyāvayathāviṣayātmakau ||5||iti",
    "1171:69": "grāhyavikalpadvayaṃ nirdiśyaiva grāhakavikalpadvayaṃ vaktavyamiti ,",
    "1171:70": "prathamaṃ dravyasatpṛthagjanapuruṣādhiṣṭhānaṃ grāhakavikalpaṃ kathayannāha |",
    "1171:71": "evaṃ tairanumodanāsahagatairityādi |",
    "1171:72": "tathaiva tatkasya hetorityāśaṅkyāha |",
    "1171:73": "tathā hi tairityādi |",
    "1171:74": "dravyasanneva ātmā grāhaka iti vikalpābhiniveśena pṛthagjanairanumoditāni kuśalamūlāni yatastasmātsatkārādikaṃ phalamuktaṃ na tvanyadbuddhatvādikamityarthaḥ |",
    "1171:75": "nanu cānātmānaḥ sarvadharmā ityapi pṛthagjanāḥ pratipadyanta ityavyāpinī prathamagrāhakavikalpavyavasthā |",
    "1171:76": "adhimuktimanaskāraḥ sa teṣāṃ tattvamanaskāraśceha vivakṣita ityasāram |",
    "1171:77": "dvitīyaṃ prajñaptisadāryapudgalādhiṣṭhānaṃ grāhakavikalpaṃ vaktumāha |",
    "1171:78": "yairapi bhagavaṃcchandamutpādyetyādi |",
    "1171:79": "samyaksambodherāhārakā bhaviṣyantīti |",
    "1171:80": "prajñaptisannevātmā grāhaka iti kalpābhiniveśenāryāṇāmanumodanācittotpādādvivivardhamānā bodheranuttarāyāḥ samutpādakā mukhyato bhaviṣyantītyarthaḥ |",
    "1171:81": "dharmato&#39;viruddhatvādanuvadannāha |",
    "1171:82": "evametatkauśiketyādi |",
    "1171:83": "mṛdumadhyādhimātrānumodanābhedādanumoditānītyādi padatrayaṃ vācyam |",
    "1171:84": "nanu cāryasyāpyevaṃ bhavatyaśrauṣamahaṃ bhikṣavo rātryāḥ pratyūṣasamaye śṛgālasya prāṇino vāśitaśabdaṃ tathāhaṃ sa tasmin sayaye&#39;",
    "1171:85": "nindito nāma mṛgarājo&#39;",
    "1171:86": "bhūvamityavyāpinī dvitīyagrāhakavikalpavyavasthā |",
    "1171:87": "vyavahārikamāryāṇāmevaṃvidhaṃ vacanaṃ na pāramārthikamityasāram |",
    "1171:88": "etaduktam |",
    "1171:89": "pṛthagjanāryapudgalayoryathākramaṃ dravyaprajñaptisatpuruṣādhiṣṭhānau grāhakāviti dvāveto grāhakavikalpau |",
    "1171:90": "yadā tadviṣayabhāvāpannagrāhyāvathau na tathā grāhyarūpeṇa bhavatastadā na kasyacittau grāhakāviti |",
    "1171:91": "grāhakarūpeṇānayorviviktarūpamiti vitathapratibhāsitvādayathāviṣayasvarūpau vakṣyamāṇaviṣayabhedena pratyekaṃ navaprakārau vibandhakatvādvipakṣāviti |",
    "1171:92": "tathā coktam |",
    "1171:93": "dravyaprajñaptisatsattvavikalpau grāhakau matau |",
    "1171:94": "pṛthagjanāryabhedena pratyekaṃ tau navātmakau ||6||",
    "1171:95": "grāhyau cenna tathā sto&#39;",
    "1171:96": "rthau kasya tau grāhakau matau |",
    "1171:97": "iti grāhakabhāvena śūnyatālakṣaṇaṃ tayoḥ ||7||iti",
    "1171:98": "tatra kathaṃ viṣayabhedena prathamo grāhyaḥ vikalpo na ca veti prathamavikalpārthamāha |",
    "1171:99": "kathaṃ bhagavannityādi |",
    "1171:100": "kathamiti kena prakāreṇa māyopamaṃ cittaṃ na māyā nāpyanyo dharmastattvena kathañcidabhisambudhyata iti |",
    "1171:101": "pratipraśnena pratipādayannāha |",
    "1171:102": "tatkiṃ manyasa ityādi |",
    "1171:103": "yaścātyantavivikto dharma iti yo dharmaḥ svabhāvaśūnyaḥ so&#39;",
    "1171:104": "nutpannatvādastitāṃ na pratipadyate |",
    "1171:105": "na ca nirviṣayaḥ sādhuḥ prayogo vidyate nañcaḥ vikalpāpāśrayatve vā sāṃvṛtaḥ syānna tāttvika iti nyāyānnāstitāñca na pratipadyata ityarthaḥ |",
    "1171:106": "pūrvavattatkasya hetorityāśaṅkyāha |",
    "1171:107": "nahi bhagavannityādi |",
    "1171:108": "viviktatvādeva sarvadharmāṇāṃ na hetuphalabhāva ityāha |",
    "1171:109": "yaśca dharmo&#39;",
    "1171:110": "tyantavivikta ityādi |",
    "1171:111": "āvāhako vā nirvāhako veti |",
    "1171:112": "utpādako vā nāśako vetyarthaḥ |",
    "1171:113": "amumevārthaṃ vistārayannāha |",
    "1171:114": "kathañca bhagavannityādi |",
    "1171:115": "tattvato naiva vodhyabodhakamityupasaṃharannāha |",
    "1171:116": "yadā bhagavannityādi |",
    "1171:117": "subhāṣitatvātsvahastayannāha |",
    "1171:118": "sādhu sādhvityādi |",
    "1171:119": "kintu saṃvṛtyā suviśuddhātkāraṇātsuviśuddhaṃ phalamityāha |",
    "1171:120": "yata eva subhūta ityādi |",
    "1171:121": "māyopamatvena kāryakāraṇayoraviparyastatvāditi bhāvaḥ |",
    "1171:122": "viviktatetyapyabhiniveśo na kārya ityādi |",
    "1171:123": "sacetsubhūte bodhisattva ityādi |",
    "1171:124": "śūnyatā sarvadṛṣṭīnāṃ proktā niḥsaraṇaṃ jinaiḥ |",
    "1171:125": "yeṣāṃ tu śūnyatādṛṣṭistānasādhyān vabhāṣire ||",
    "1171:126": "iti nyāyādviviktatābhiniveśasyāpi viparyāsarūpatvānnaiva prajñāpāramitā syāt |",
    "1171:127": "kathantarhi tāmāgamyābhisambudhyata iti cedāha |",
    "1171:128": "evaṃ khalu subhūte ityādi |",
    "1171:129": "evamavicāraikaramyatvena saṃvṛtirūpatayetiyāvat |",
    "1171:130": "ata eva paramārthamadhikṛtyāha |",
    "1171:131": "nāpi subhūte prajñāpāramitāmityādi |",
    "1171:132": "saṃvṛtyopasaṃharannāha |",
    "1171:133": "abhisambudhyate cetyādi |",
    "1171:134": "bhāṣitasyeti |",
    "1171:135": "nābhisambudhyate&#39;",
    "1171:136": "bhisambudhyate cetyasya |",
    "1171:137": "tathaivānuvadannāha |",
    "1171:138": "evametadityādi |",
    "1171:139": "duṣkarakāraka iti saṃvṛtisatyāśrayeṇeti bhāvaḥ |",
    "1171:140": "ata eva paramārthasatyamadhikṛtyāha |",
    "1171:141": "yathāhaṃ bhagavannityādi |",
    "1171:142": "bhāṣitasyeti duṣkarakāraka ityasya tatkasya hetorityāśaṅkyāha |",
    "1171:143": "tathā hi bhagavannityādi |",
    "1171:144": "kartṛkarmakriyānupalambhadeśanāyāmanavasādādinā svabhāvavikalpavirahāt samyakpravṛttatvena jinajananyāñcaratīti āha |",
    "1171:145": "sacedbhagavannityādi |",
    "1171:146": "dvitīyavikalpārthamāha |",
    "1171:147": "tadyathāpi nāma bhagavannityādi |",
    "1171:148": "avikalpatvādbhagavannityanena gotravikalpanirāso jñāpitaḥ |",
    "1171:149": "tṛtīyavikalpārthamāha |",
    "1171:150": "māyāpuruṣasyetyādi |",
    "1171:151": "naivaṃ bhavatyanuttaretyanena pratipattau samudāgamavikalpaniṣedhaḥ kṛtaḥ |",
    "1171:152": "caturthavikalpārthamāha |",
    "1171:153": "pratibhāsasyetyādi |",
    "1171:154": "pratibhāsadṛṣṭāntenālambanavikalpāpoho darśitaḥ |",
    "1171:155": "pañcamavikalpārthamāha |",
    "1171:156": "tathāgatasya kaścitpriyo vetyādi |",
    "1171:157": "avikalpatvādeva bhagavannityanena bodhisattvasyāpi tathāgatapriyāpriyāsaṃvidyamānadṛṣṭāntena pratipakṣavipakṣavikalpāpoho darśitaḥ |",
    "1171:158": "ṣaṣṭhavikalpārthamāha |",
    "1171:159": "yathaiva hi bhagavannityādi |",
    "1171:160": "sarvakalpavikalpaprahīṇa iti svādhigamavikalpānupalambho darśitaḥ |",
    "1171:161": "saptamavikalpārthamāha |",
    "1171:162": "tathāgatenārhatetyādi |",
    "1171:163": "tathāgatanirmitodāharaṇena nirmāṇānvayakartṛvikalpāpoho darśitaḥ |",
    "1171:164": "aṣṭamavikalpārthamāha |",
    "1171:165": "sa nirmitako yasyetyādi |",
    "1171:166": "anena ca dṛṣṭāntena kāritravikalpaviveko niveditaḥ |",
    "1171:167": "navamavikalpārthamāha |",
    "1171:168": "dakṣeṇa palagaṇḍenetyādi |",
    "1171:169": "sa ca dārusaṃhāto&#39;",
    "1171:170": "vikalpa ityanena kriyāsāphalyavikalpaviraho nigaditaḥ |",
    "1171:171": "etaduktam |",
    "1171:172": "viviktena viviktānavabodhasvabhāve&#39;",
    "1171:173": "calādibhūmipraveśena viyatabuddhagotramāyopamapratipattyā darśanādimārgasamudāgame pratibhāsamātreṇābhrāntajñānālambane guṇadoṣapūrvakopādeyaheyatvena pratipakṣavipakṣe sarvatragāditvena svādhigame hīnāpraṇītatvena śrāvakādibhūmidūrīkaraṇe yathāśayānurūpanirmāṇena sattvārthavyāpāre samyagupāyakauśalabalena sarvajananirvāṇapratiṣṭhāpanakriyāphale ca nirdoṣatayā sarvathopādeyatvena pravṛttiḥ kāryetyevaṃ pravṛttipakṣādhiṣṭhānaḥ prathamo grāhyavikalpo navaprakāro mūrddhābhisamaye darśanamārgaprayogāvasthāyāṃ bodhisattvānāṃ praheyastattatpratipakṣāvasthāpratipādena vyatirekamukhena pratipādita iti |",
    "1171:174": "tathā coktam |",
    "1171:175": "eṣa svabhāve gotre ca pratipatsamudāgame |",
    "1171:176": "jñānasyālaṃvanābhrāntau pratipakṣavipakṣayoḥ ||",
    "1171:177": "svasminnadhigame kartṛtatkāritrakriyāphale |",
    "1171:178": "pravṛttipakṣādhiṣṭhāno vikalpo navadhā mataḥ ||6|| iti |",
    "1171:179": "abhisamayālaṅkārālokāyāṃ prajñāpāramitāvyākhyāyāṃ māyopamaparivarto nāma ṣaḍviṃśatitamaḥ ||"
}