{
  "SA02n799:0": "sekoddeśaḥ",
  "SA02n799:1": "om namaḥ kālacakrāya",
  "SA02n799:2": "sucandra āha-",
  "SA02n799:3": "sekaḥ saptavidhaḥ śāstastrividho'nuttarastathā |",
  "SA02n799:4": "laukikottarasiddhyarthaṃ saṃkṣepāt kathayasva me ||1 ||",
  "SA02n799:5": "bhagavānāha-",
  "SA02n799:6": "śṛṇu sucandra sekārthaṃ saptadhā trividhaṃ param |",
  "SA02n799:7": "nāḍīsaṃcāramāyāmamuddeśāt kathayāmi te ||2 ||",
  "SA02n799:8": "uddeśastrividhastantre nirdeśastrividho bhavet |",
  "SA02n799:9": "pratyuddeśo mahoddeśaḥ pratinirdeśako'paraḥ ||3 ||",
  "SA02n799:10": "uddeśa eva nirdeśastantrasaṃgītirucyate |",
  "SA02n799:11": "pratyuddeśaśca nirdeśaḥ pañjikā padabhañjikā ||4 ||",
  "SA02n799:12": "mahoddeśaśca nirdeśaṣṭīkā sarvārthasūcikā |",
  "SA02n799:13": "abhijñālābhibhiḥ sā tu kartavyā naiva paṇḍitaiḥ ||5 ||",
  "SA02n799:14": "evaṃ ṣaṭkoṭibhiḥ śuddhaṃ vajrayogaiścaturvidhaiḥ |",
  "SA02n799:15": "catuḥsambodhibhiḥ skandhadhātvāyatanaṣaṭkulaiḥ ||6 ||",
  "SA02n799:16": "paṭalaiḥ pañcabhiḥ śuddhaṃ lokadhātvādikairmataiḥ |",
  "SA02n799:17": "satyābhyāmādibuddhaṃ syāt kālacakrābhidhānakam ||7 ||",
  "SA02n799:18": "ādau saptābhiṣeko yo bālānāmavatāraṇam |",
  "SA02n799:19": "trividho lokasaṃvṛtyā caturthaḥ paramārthataḥ ||8 ||",
  "SA02n799:20": "satyadvayena dharmāṇāṃ deśanā vajriṇo mama |",
  "SA02n799:21": "lokasaṃvṛtisatyena satyena paramārthataḥ ||9 ||",
  "SA02n799:22": "udakaṃ mukuṭaḥ paṭṭo vajraghaṇṭā mahāvratam |",
  "SA02n799:23": "nāmānujñāsamāyuktaḥ sekaḥ saptavidho nṛpa ||10 ||",
  "SA02n799:24": "kāyavākcittasaṃśuddhirabhiṣekadvayaṃ dvayam |",
  "SA02n799:25": "anujñā jñānaśuddhiḥ syādanyā dhātvādiśuddhitaḥ ||11 ||",
  "SA02n799:26": "udakaṃ dhātusaṃśuddhirmaulī skandhaviśodhanam |",
  "SA02n799:27": "paṭṭaḥ pāramitāśuddhirvajraghaṇṭā mahākṣaram ||12 ||",
  "SA02n799:28": "buddhabhāṣā na vicchinnā arkendvekatraśodhanam |",
  "SA02n799:29": "viṣayendriyasaṃśuddhiḥ syādvajravratamacyutam ||13 ||",
  "SA02n799:30": "nāma maitryādiśuddhiḥ syādanujñā buddhaśodhanam |",
  "SA02n799:31": "ete sapta sekā deyā vartayitvā tu maṇḍalam ||14 ||",
  "SA02n799:32": "kumbho guhyābhiṣekaśca prajñājñānābhidhānakaḥ |",
  "SA02n799:33": "punareva mahāprajñā tasyā jñānābhidhānakaḥ ||15 ||",
  "SA02n799:34": "kṣaraḥ kṣarastataḥ spando niḥspandaśca tato'paraḥ |",
  "SA02n799:35": "kāyavākcittasaṃśuddhyā abhiṣekatrayaṃ kramāt ||16 ||",
  "SA02n799:36": "caturtho jñānasaṃśuddhiḥ kāyavākcittaśodhakaḥ |",
  "SA02n799:37": "bālaḥ prauḍhastathā vṛddhaścaturthastu prajāpatiḥ ||17 ||",
  "SA02n799:38": "prajñāstanāṅgasaṃsparśād bodhicittacyutaṃ sukham |",
  "SA02n799:39": "payodharābhiṣiktaḥ sa bālaḥ prāptaṃ yataḥ sukham ||18 ||",
  "SA02n799:40": "guhyāsphālāccirājjātaṃ bodhicittacyutaṃ sukham |",
  "SA02n799:41": "prauḍho guhyābhiṣiktaḥ sa guhyāt prāptaṃ yataḥ sukham ||19 ||",
  "SA02n799:42": "guhyāsphālāccirājjātaṃ vajrāgre spandataḥ sukham |",
  "SA02n799:43": "prajñājñānābhiṣiktaḥ sa vṛddhaḥ spandaṃ gato yataḥ ||20 ||",
  "SA02n799:44": "mahāmudrānurāgādyajjātaṃ niḥspandataḥ sukham |",
  "SA02n799:45": "mahāprajñābhiṣiktaḥ sa yato niḥspandatāṃ gataḥ ||21 ||",
  "SA02n799:46": "prajāpatiḥ sa vijñeyo janakaḥ sarvatāyinām |",
  "SA02n799:47": "vajrasattvo mahāsattvo bodhisattvo'dvayo'kṣaraḥ ||22 ||",
  "SA02n799:48": "asau samayasattvaḥ syādvajrayogaścaturvidhaḥ |",
  "SA02n799:49": "kālacakra iha khyāto yogināṃ muktidāyakaḥ ||23 ||",
  "SA02n799:50": "asyaiva sādhanaṃ kuryāt pratibhāsairacintitaiḥ |",
  "SA02n799:51": "dhūmādibhirnimittaistaiḥ prajñābimbairnabhaḥsamaiḥ ||24 ||",
  "SA02n799:52": "astināstivyatikrāntaiḥ pratyayārthaiḥ svacetasaḥ |",
  "SA02n799:53": "paramāṇurajaḥsaṃdohaiḥ sarvataḥ parivarjitaiḥ ||25 ||",
  "SA02n799:54": "dhūmamarīcikhadyotadīpajvālendubhāskaraiḥ |",
  "SA02n799:55": "tamaḥ kalā mahābindurviśvabimbaṃ prabhāsvaram ||26 ||",
  "SA02n799:56": "pihitāpihitanetrābhyāṃ śūnye yannānukalpitam |",
  "SA02n799:57": "dṛśyate svapnavad bimbaṃ tad bimbaṃ bhāvayet sadā ||27 ||",
  "SA02n799:58": "abhāve bhāvanā bimbe yogināṃ sā na bhāvanā |",
  "SA02n799:59": "bhāvo'bhāvo na cittasya bimbe'kalpitadarśanāt ||28 ||",
  "SA02n799:60": "pratisenāṃ yathādarśe kumārī paśyedavastujām |",
  "SA02n799:61": "atītānāgataṃ dharmaṃ tattvayogyambare tathā ||29 ||",
  "SA02n799:62": "asyā bhāvo na bhāvaḥ syādvastuśūnyārthadarśanāt |",
  "SA02n799:63": "vastuno'bhāvato'rtho'sti māyāsvapnendrajālavat ||30 ||",
  "SA02n799:64": "asati dharmiṇi hyeṣa dharmotpādaḥ pradṛśyate |",
  "SA02n799:65": "cintāmaṇirivānantasattvāśāparipūrakaḥ ||31 ||",
  "SA02n799:66": "adṛṣṭaṃ pratisenāyāṃ kumārī caurādi paśyati |",
  "SA02n799:67": "tat prādeśikanetrābhyāṃ gatvā paśyanti sādhakāḥ ||32 ||",
  "SA02n799:68": "yadi paśyati sadrūpaṃ svamukhaṃ kiṃ na paśyati |",
  "SA02n799:69": "yadi paśyatyasadrūpaṃ śaśaśṛṅgaṃ kathaṃ na ca ||33 ||",
  "SA02n799:70": "na paśyatyanyacakṣurbhyāṃ svacakṣurbhyāṃ na paśyati |",
  "SA02n799:71": "dṛśyamānamajātaṃ tat kumāryā jātakaṃ yathā ||34 ||",
  "SA02n799:72": "dṛṣṭe bimbe tataḥ kuryāt prāṇāyāmaṃ nirantaram |",
  "SA02n799:73": "urdhvādhastriṣu nāḍīṣu kāyavākcittarodhanāt ||35 ||",
  "SA02n799:74": "candrārkarāhuviṇmūtraśukramārgapravāhiṣu |",
  "SA02n799:75": "toyāgniśūnyabhūvāyujñānadhātukajātiṣu ||36 ||",
  "SA02n799:76": "candrasūryataminyo yāḥ kāyavākcittanāḍikāḥ |",
  "SA02n799:77": "viṇmūtraśukravāhinyaḥ prāṇe'pāne krameṇa tāḥ ||37 ||",
  "SA02n799:78": "[candraḥ kāya] upāyasya prajñāyā vāgdivākaraḥ |",
  "SA02n799:79": "prajñākāyastu viṇ[nāḍī virbhorvāṅmūtravā]hinī ||38 ||",
  "SA02n799:80": "urdhvādhaścittanāḍyau dve taminīśukravāhinyau |",
  "SA02n799:81": "taminī cittamupāyasya prajñāyāḥ śukravāhinī ||39 ||",
  "SA02n799:82": "ūrdhvādhaḥ ṣaṭkulaṃ hyetat kāyavākcittayogataḥ |",
  "SA02n799:83": "prajñopāyāṅgabhāvena saṃsthitaṃ sarvadehinām ||40 ||",
  "SA02n799:84": "ariṣṭaṃ kāyavāṅnāḍyorūrdhvā[dho']dhikamārutaiḥ |",
  "SA02n799:85": "taminīśukravāhinyorutpattimaraṇasthitiḥ ||41 ||",
  "SA02n799:86": "utpāde mṛtyukāle ca maithune śukravāhinī |",
  "SA02n799:87": "taminī ca vahatyūrdhve saṃkrāntau viṣuve raveḥ ||42 ||",
  "SA02n799:88": "lagnodayābhisaṃdhau ca viṣuvaṃ vahati madhye |",
  "SA02n799:89": "[ṣaṭpañcāśat] sapādañca śvāsocchvāsaṃ narādhipa ||43 ||",
  "SA02n799:90": "adhikān pañcasaptatyā ṣaṭśatāṃśca divāniśam |",
  "SA02n799:91": "ekaviṃśatsahasrāṃśca ṣaṭśatairadhikāṃśca yān ||44 ||",
  "SA02n799:92": "vāmā ca dakṣiṇā nāḍī vahatyūnānanena tān |",
  "SA02n799:93": "satripakṣitrivarṣāṇi śatavarṣe hi madhyamā ||45 ||",
  "SA02n799:94": "vāmā savyordhve candrārkau lalaneḍā piṅgalāparā |",
  "SA02n799:95": "toyatejaḥsvabhāvinyau padmadhṛgratnadhṛṅmate ||46 ||",
  "SA02n799:96": "adho viṇmūtravāhinyau pṛthvīvāyusvarūpake |",
  "SA02n799:97": "madhyanāḍī ca vāmā ca [cakradhṛk khaḍgadhṛṅmate] ||47 ||",
  "SA02n799:98": "ūrdhvādho madhyamā savyā rāhuśukrapravāhinī |",
  "SA02n799:99": "śūnya[jñānasvabhā]vinyau vajradhṛgvajradhṛṅmate ||48 ||",
  "SA02n799:100": "viṇnāḍī candramārgeṇa raviṇā mūtravāhinī |",
  "SA02n799:101": "jātau mṛtyau viṣuve rāge rāhuṇā śukravāhinī ||49 ||",
  "SA02n799:102": "yā nābhyūrdhve'vadhūtī sā suṣumnā tamovāhinī |",
  "SA02n799:103": "yā'dhaḥ khagamukhā sā ca śaṅkhinī śukravāhinī ||50 ||",
  "SA02n799:104": "nābhyabje hṛdaye kaṇṭhe lalāṭoṣṇīṣapaṅkaje |",
  "SA02n799:105": "bhūtoyāgnimarucchūnyaṃ saṃhāreṇa pravāhinī ||51 ||",
  "SA02n799:106": "nirgacchantī viśantī [sā] sṛṣṭinā viśati kṣitau |",
  "SA02n799:107": "karṇikāt karṇikāmadhye'vadhūtyā gatirāgatiḥ ||52 ||",
  "SA02n799:108": "nābhau guhye ca maṇyabje kāyavākcittavāhinī |",
  "SA02n799:109": "nirgacchantī viśantī sā saṃhārasṛṣṭirūpiṇī ||53 ||",
  "SA02n799:110": "śaṅkhinī sarvajantūnāmapānānilavāhikā |",
  "SA02n799:111": "eṣā strīṇāṃ sukhācchukraṃ ṛtau raktapravāhinī ||54 ||",
  "SA02n799:112": "prajñopāyāṅgabhāvena ūrdhve savyāvasavyayoḥ |",
  "SA02n799:113": "adho viṇmūtravāhasya rajaḥśukra[pravāhayoḥ] ||55 ||",
  "SA02n799:114": "caṇḍālī rajaso vāhāt khagamukhā śukravāhataḥ |",
  "SA02n799:115": "ūdhve ṛtau smṛ[tā strīṇāṃ ḍombī puṃ]so'vadhūtikā ||56 ||",
  "SA02n799:116": "vijñānādyaṃ sadā vāme nāḍyāṃ maṇḍala[pañcakam |",
  "SA02n799:117": "bhūmyādi]dakṣiṇe nāḍyāṃ madhye vahati ṣaṣṭhamam ||57 ||",
  "SA02n799:118": "nābhipadmadale ṣaṣṭi maṇḍalāni yathākramam |",
  "SA02n799:119": "vāme ca dakṣiṇe lagne meṣādye vṛṣabhādike ||58 ||",
  "SA02n799:120": "mūle v[āme tataḥ savya ūrdhve] madhye[']nilaḥ kramāt |",
  "SA02n799:121": "ekaikamaṇḍalaṃ daṇḍādbhūmyādyaṃ nāsarandhrayoḥ ||59 ||",
  "SA02n799:122": "nāḍikā vahati śvāsān saṣaṣṭitriśatān kramāt |",
  "SA02n799:123": "aṣṭādaśaśataśvāsānnāḍyaḥ pañca vahanti tān ||60 ||",
  "SA02n799:124": "ṣaṣṭi nāḍyo divārātraṃ maṇḍalānīti dehataḥ |",
  "SA02n799:125": "dalamadhye tataḥ pūrve savye vāme'pare kramāt ||61 ||",
  "SA02n799:126": "ākāśādyaṃ sadā vāme bhūmyādyaṃ dakṣiṇe'parāt |",
  "SA02n799:127": "vijñānādibhavo vāme saṃhāraḥ kṣmādi dakṣiṇe ||62 ||",
  "SA02n799:128": "apare pūrve dharā vāyuḥ prajñopāyaḥ parasparam |",
  "SA02n799:129": "aṅguṣṭhānāmikādvābhyāṃ yato vaktre'bhiṣiñcanam ||63 ||",
  "SA02n799:130": "savye vāme havistoyaṃ prajñopāyaḥ parasparam |",
  "SA02n799:131": "madhyamātarjanīdvābhyāṃ yataḥ khaḍgo bhaviṣyati ||64 ||",
  "SA02n799:132": "ardhacandrākṛtirmudrā daṃṣṭrā kartī kanīyasī |",
  "SA02n799:133": "śūnyamakṣaramūrdhvādhaḥ prajñopāyaḥ parasparam ||65 ||",
  "SA02n799:134": "daśamaṇḍalasaṃyoge aṅgulīnāṃ parasparam |",
  "SA02n799:135": "karatale puṭite mūrdhni ekaśūkaṃ sakartikam ||66 ||",
  "SA02n799:136": "viṣuvattanmadhye nāḍyāṃ sṛṣṭisaṃhārakārakam |",
  "SA02n799:137": "skandhadhātutrivajrāṇāmekatvaṃ madhyamāgatau ||67 ||",
  "SA02n799:138": "candrārkanāḍikāruddhe ruddhā viṇmūtranāḍikāḥ |",
  "SA02n799:139": "rāhunāḍīvi(ni)",
  "SA02n799:140": "ruddhe syādruddhā'dhaḥ śukravāhinī ||68 ||",
  "SA02n799:141": "mukte muktā bhavantyetāḥ sṛṣṭisaṃhārakārikāḥ |",
  "SA02n799:142": "saṃcāra eṣa nāḍīnāṃ prāṇāpānatrimārgataḥ ||69 ||",
  "SA02n799:143": "vāmāyāṃ dakṣiṇāyāṃ vā pravahatyadhiko[']nilaḥ |",
  "SA02n799:144": "ekarātraṃ tathā pañca trivarṣairmara[ṇaṃ] tataḥ ||70 ||",
  "SA02n799:145": "pañca diktithayo viṃśati tattvānyekottaraṃ kramāt |",
  "SA02n799:146": "trayastriṃśaddinārohaḥ ariṣṭaṃ dakṣiṇe ravau ||71 ||",
  "SA02n799:147": "tridvyekasamakairmāsaiḥ ṣaṭtriyugmendubhirdinaiḥ |",
  "SA02n799:148": "tithidikpañcaguṇadvyekairāyurgacchati dehinām ||72 ||",
  "SA02n799:149": "mūlādekottareṇa syādvāme candrasya rohaṇam |",
  "SA02n799:150": "[dinairmāsairdinairmāsais] tridināni dvimāsakau ||73 ||",
  "SA02n799:151": "dine'riṣṭaṃ śubhe māse vṛddhihānistatastayoḥ |",
  "SA02n799:152": "madhyamārohaṇaṃ mṛtyoḥ śatābdaparipūrṇataḥ ||74 ||",
  "SA02n799:153": "samaviṣamadinaistasya janmajāto'tha maṇḍalaiḥ |",
  "SA02n799:154": "rohaṇaṃ savyavāme ca pakṣadvayavināśanāt ||75 ||",
  "SA02n799:155": "anyathā maraṇaṃ na syā [t pakṣadvayasya] saṃsthiteḥ |",
  "SA02n799:156": "savyāvasavyasaṃcārā [ta] pañcamaṇḍalavāhataḥ ||76 ||",
  "SA02n799:157": "ariṣṭalakṣaṇaṃ jñātvā prāṇaṃ bindau niveśayet |",
  "SA02n799:158": "avadhūtīpadamāśritya [bhāvayet] paramākṣaram ||77 ||",
  "SA02n799:159": "vajrotthānaṃ sadā kuryāccandrārkagatibhañjanāt |",
  "SA02n799:160": "anyathā nāvadhūtyaṅge viśati prāṇamārutaḥ ||78 ||",
  "SA02n799:161": "apāno'dhaśca śaṅkhinyāṃ maraṇaṃ tadaveśataḥ |",
  "SA02n799:162": "ariṣṭavañcanaṃ hyetadānandairyogināṃ bhavet ||79 ||",
  "SA02n799:163": "śukrāgamanamānandamuṣṇīṣādūrṇṇāpaṅkaje |",
  "SA02n799:164": "kaṇṭhe hṛdi paramānandaṃ viramānandaṃ tato bhavet ||80 ||",
  "SA02n799:165": "vividhaṃ ramaṇaṃ nābhau guhyapadme yadāgatam |",
  "SA02n799:166": "guhyādvajramaṇiṃ yāvat sahajānandamacyutam ||81 ||",
  "SA02n799:167": "apratiṣṭhitanirvāṇaṃ mahārāgo'kṣaraḥ prabhuḥ |",
  "SA02n799:168": "virāgādyaccyutaṃ saukhyaṃ tannirvāṇaṃ pratiṣṭhitam ||82 ||",
  "SA02n799:169": "śukrendūdaya uṣṇīṣe pūrṇā guhye saroruhe |",
  "SA02n799:170": "kalā ṣoḍaśamā yā sā maṇipadme vajramūrdhagā ||83 ||",
  "SA02n799:171": "tadūrdhvaṃ cyutikālaḥ syāt kṛṣṇapratipadāgame |",
  "SA02n799:172": "ravistūrṇāpadaṃ yāti amāvasyāṃ virāgataḥ ||84 ||",
  "SA02n799:173": "kalā ṣoḍaśamā tasya uṣṇīṣakamale gatā |",
  "SA02n799:174": "naṣṭacandra ihākhyāto viraktī rāgasaukhyataḥ ||85 ||",
  "SA02n799:175": "adhaścandrāmṛtaṃ yāti maraṇe sarvadehinām |",
  "SA02n799:176": "ūrdhve sūryarajo rāhuvijñānaṃ bhāvalakṣaṇe ||86 ||",
  "SA02n799:177": "ataścandrāmṛtasyordhve kartavyaṃ gamanaṃ nṛpa |",
  "SA02n799:178": "adho'rkarajaso rāhuvijñānasyākṣare sukhe ||87 ||",
  "SA02n799:179": "ūrṇṇābje sarvabuddhānāṃ candrāmṛtasya pūrṇimā |",
  "SA02n799:180": "amā'rkarajaso guhye kaloṣṇīṣe maṇau tayoḥ ||88 ||",
  "SA02n799:181": "iti vajrapadaṃ śāsturviparītaṃ sarvadehinām |",
  "SA02n799:182": "apratiṣṭhitanirvāṇādviparītaṃ yānti dhātavaḥ ||89 ||",
  "SA02n799:183": "maṇau cittaṃ [ca] guhye vākkāyo nābhau mahāsukhāt |",
  "SA02n799:184": "dharmasambhoganirmāṇāḥ śuddhakāyāt spharantyamī ||90 ||",
  "SA02n799:185": "adhopāyasya rājendra prajñā[yā] ūrdhvato bhavet |",
  "SA02n799:186": "lalāṭe kāyavajramasyā grīvahṛnnābhipaṅkaje ||91 ||",
  "SA02n799:187": "vākcittajñānavajrāṇi nirmāṇādyāt spharantyamī |",
  "SA02n799:188": "spharaṇaṃ skandhadhātūnāṃ nirāvaraṇataḥ sukhāt ||92 ||",
  "SA02n799:189": "karmamudrāsamāpattyā jñānamudrāvalambanaiḥ |",
  "SA02n799:190": "mahāmudraikayogena vṛddhiṃ yāti tadakṣaram ||93 ||",
  "SA02n799:191": "vṛddhasya na ca syāt vṛddhiḥ kṣīṇasya kṣīṇatā na ca |",
  "SA02n799:192": "astaṃgatasya nāstamanamuditasyodayaṃ na hi ||94 ||",
  "SA02n799:193": "na prakāśaḥ prakāśasya pihitaṃ pihitasya na |",
  "SA02n799:194": "jātasyaiva na janma syān mṛtasya maraṇaṃ na ca ||95 ||",
  "SA02n799:195": "muktasya na ca muktiḥ syādasthitasya ca cāsthitiḥ |",
  "SA02n799:196": "abhāvo na hyabhāvasya bhāvo bhāvasya naiva ca ||96 ||",
  "SA02n799:197": "kṣarasyāpi kṣaro na syādakṣarasya na cākṣaraḥ |",
  "SA02n799:198": "svabhāvābhāvadharmāṇāṃ māyotpādaḥ kṣayastathā ||97 ||",
  "SA02n799:199": "na kṣayaṃ yānti bhūtāni na jāyante svabhāvataḥ |",
  "SA02n799:200": "niḥsvabhāvamidaṃ viśvaṃ bhāvābhāvaikalakṣaṇam ||98 ||",
  "SA02n799:201": "svaprajñāliṅgitaṃ cittaṃ padme vajramaṇau gatam |",
  "SA02n799:202": "tatra candragataspando niḥspandākṣarabhāvanā ||99 ||",
  "SA02n799:203": "kāyavākcittanāḍīṣu kāyavākcittabhāvanā |",
  "SA02n799:204": "samāhārastrivajrāṇāṃ śaṅkhinyāṃ jñānabhāvanā ||100 ||",
  "SA02n799:205": "prajñārāgadrutānāṃ ca bindūnāṃ śirasaḥ kramāt |",
  "SA02n799:206": "pūrṇāpadaṃ praviṣṭānāṃ bandhanaṃ paramārthataḥ ||101 ||",
  "SA02n799:207": "yathoditaḥ kramāccandraḥ kalābhiryāti pūrṇatām |",
  "SA02n799:208": "vāsanāharaṇaṃ pūrṇā [na] candracchedo na pūraṇam ||102 ||",
  "SA02n799:209": "tathoditaṃ kramājjñānaṃ bhūmibhiryāti pūrṇatām |",
  "SA02n799:210": "kleśādyāharaṇaṃ pūrṇā [na] jñānacchedo na pūraṇam ||103 ||",
  "SA02n799:211": "yathā madhyaśaśāṅkena pūrṇāyāṃ na sthiraḥ śaśī |",
  "SA02n799:212": "saṃsāravāsanāṅkena tathā cittaṃ sukhe'kṣare ||104 ||",
  "SA02n799:213": "utpattiḥ pralayaḥ pakṣaḥ [śuklaḥ] kṛṣṇaḥ pratiṣṭhitaḥ |",
  "SA02n799:214": "tayormadhye tu yā pūrṇā sā pūrṇā na pratiṣṭhitā ||105 ||",
  "SA02n799:215": "ekakṣaṇābhisambuddhaṃ pūrṇāyāṃ niścalaṃ bhavet |",
  "SA02n799:216": "yadā vajramaṇau citaṃ tat sarvakṣaṇapūrakam ||106 ||",
  "SA02n799:217": "na sthitiḥ śuklapakṣe'sya gamanaṃ nāsite kvacit |",
  "SA02n799:218": "pakṣadvayasya madhyasthaṃ pūrṇāyāṃ gatamadvayam ||107 ||",
  "SA02n799:219": "uṣṇīṣādudayaṃ tasya pūrṇā vajramaṇau bhavet |",
  "SA02n799:220": "savirāgāt kalāhāni [ r ] vajrāddhāneḥ prapūrṇatā ||108 ||",
  "SA02n799:221": "uṣṇīse hyudayo bhūyaḥ pūrṇā vajramaṇau punaḥ |",
  "SA02n799:222": "savirāgāt kalāhānirjñānahānirna dehinām ||109 ||",
  "SA02n799:223": "mahāsukhasvabhāvo[']sya pūrṇāśabdena gīyate |",
  "SA02n799:224": "anyabhāvāntaraṃ sarvaṃ sṛṣṭisaṃhārahetukam ||110 ||",
  "SA02n799:225": "bhavādgacchati nirvāṇaṃ tasmādeti punarbhavam |",
  "SA02n799:226": "svapakṣābhyāṃ yathāṃ candro'yanābhyāṃ bhāskaro yathā ||111 ||",
  "SA02n799:227": "pūrṇāyāṃ niścalasyāsya bhūmibhiḥ paripūrṇatā |",
  "SA02n799:228": "dvyayutadvyaṣṭaśataiḥ śvāsairakṣarakṣaṇabhakṣitaiḥ ||112 ||",
  "SA02n799:229": "pakṣadvayaṃ vyatikramya bhūmibhiḥ paripūritam |",
  "SA02n799:230": "dvādaśākārasatyārthaṃ ṣoḍaśākāramakṣaram ||113 ||",
  "SA02n799:231": "bhūmibhirdvādaśākāraṃ pūritaṃ paramādvayam |",
  "SA02n799:232": "kalābhiḥ pūritaṃ cittaṃ ṣoḍaśākāramakṣaram ||114 ||",
  "SA02n799:233": "ekārthamadvayaṃ dharmaṃ paramārthamavinaśvaram |",
  "SA02n799:234": "pūrṇāvasthāṃ gataṃ cittaṃ āsamantāt prapūritam ||115 ||",
  "SA02n799:235": "virāgādimahārāgaṃ vajrānaṅgaṃ mahākṣaram |",
  "SA02n799:236": "paripūrṇamasaṃkliṣṭaṃ pakṣadvaya[sya] vāsanaiḥ ||116 ||",
  "SA02n799:237": "yathā nadyudakaṃ viṣṭaṃ samudre tatpayaḥsamam |",
  "SA02n799:238": "tathā bhāvasamūho'yamakṣare tatsamo[']kṣaraḥ ||117 ||",
  "SA02n799:239": "yathā dhātusamūho[']yaṃ rasatvaṃ yāti bhakṣitaḥ |",
  "SA02n799:240": "bījairbījasva bhāvaṃ ca phalakāle mānavarjitam ||118 ||",
  "SA02n799:241": "evaṃ bhāvasamūho'pi paramākṣarabhakṣitaḥ |",
  "SA02n799:242": "paramākṣaratāṃ yāti sarvākārasvarūpadhṛk ||119 ||",
  "SA02n799:243": "na daṃśe vedanāṃ vetti nānyatra cāpi daṣṭakaḥ |",
  "SA02n799:244": "na viṣayānindriyadvāraiḥ pūrṇāvasthāṃ viṣe gate ||120 ||",
  "SA02n799:245": "evaṃ na ca maṇau yogī nānyatra vetti satsukham |",
  "SA02n799:246": "na viṣayānindriyadvāraiścitte pūrṇakalāṃ gate ||121 ||",
  "SA02n799:247": "yathā lohaikadeśe'pi saṃsthito hi mahārasaḥ |",
  "SA02n799:248": "lohaṃ tīvrāgnisaṃtaptaṃ vedhayedāsamantataḥ ||122 ||",
  "SA02n799:249": "tethaivaikapradeśe'pi saṃsthitaṃ sukhamakṣaram |",
  "SA02n799:250": "cittaṃ kāmāgnisaṃtaptaṃ vedhayedāsamantataḥ ||123 ||",
  "SA02n799:251": "yathā ca viddhalohānāṃ naiva malo bhavet kvacit |",
  "SA02n799:252": "tathā ca viddhacittānāṃ na vāsanā bhavet kvacit ||124 ||",
  "SA02n799:253": "hematvaṃ hi gataṃ lohamagninā nirmalaṃ bhavet |",
  "SA02n799:254": "bhūyo bhūyastathā cittaṃ nirmalaṃ rāgavahninā ||125 ||",
  "SA02n799:255": "yathā mahāmaṇisparśādyāti śīlā pradīptatām |",
  "SA02n799:256": "tathākṣarasukhasparśāt sukhatāṃ cittameti vai ||126 ||",
  "SA02n799:257": "kimatra bahunoktena lokasaṃvṛtisatyataḥ |",
  "SA02n799:258": "avitarkyo rasasadbhāvo lohasyāvedhanaṃ prati ||127 ||",
  "SA02n799:259": "vitarkyo jñānasadbhāvaḥ kiṃ punaḥ paramārthataḥ |",
  "SA02n799:260": "malāgantukaliptasya cittasyāvedhanaṃ prati ||128 ||",
  "SA02n799:261": "nāgantuko malaścitte na cittāccirakālikaḥ |",
  "SA02n799:262": "na cittena vinā jāto na citte saṃsthito'vyayaḥ ||129 ||",
  "SA02n799:263": "yadyāgantuka eva syāccittaṃ prāgamalaṃ tadā |",
  "SA02n799:264": "cirakālī yadā cittāttasyaiva sambhavaḥ kutaḥ ||130 ||",
  "SA02n799:265": "yadi cittaṃ vinā jātastadā khakusumaṃ yathā |",
  "SA02n799:266": "yadi sthitaḥ sadā citte na naśyet sarvatastadā ||131 ||",
  "SA02n799:267": "tāmrasya kālimā yadvadrasayogena naśyati |",
  "SA02n799:268": "na tasya sattvatā naśyennirmalatvena yā sthitā ||132 ||",
  "SA02n799:269": "tadvaccittamalaḥ śūnyatāyogena praṇaśyati |",
  "SA02n799:270": "na tasya jñānatā naśyennirmalatvena yā sthitā ||133 ||",
  "SA02n799:271": "rasaviddho yathā loho na punarlohatāṃ vrajet |",
  "SA02n799:272": "sukhaviddhaṃ tathā cittaṃ na punarduḥkhatāṃ vrajet ||134 ||",
  "SA02n799:273": "na virāgāt paraṃ pāpaṃ na puṇyaṃ sukhataḥ param |",
  "SA02n799:274": "ato'kṣarasukhe cittaṃ veśanīyaṃ sadā nṛpa ||135 ||",
  "SA02n799:275": "vaktuṃ na śakyate saukhyaṃ kumāryā surataṃ vinā |",
  "SA02n799:276": "yauvane surataṃ prāpya svato vetti mahāsukham ||136 ||",
  "SA02n799:277": "evaṃ na śakyate vaktuṃ samādhirahitaiḥ sukham |",
  "SA02n799:278": "samādhāvakṣaraṃ prāpya svato vindanti yoginaḥ ||137 ||",
  "SA02n799:279": "akṣarajasukhajñāne sarvajñairapi śaṃkyate |",
  "SA02n799:280": "tathā kvacinna kartavyo virāgo manaso'sukhāt ||138 ||",
  "SA02n799:281": "cyutervirāgasaṃbhūtirvirāgādduḥkhasaṃbhavaḥ |",
  "SA02n799:282": "duḥkhāddhātukṣayaḥ puṃsāṃ kṣayān mṛtyuriti smṛtaḥ ||139 ||",
  "SA02n799:283": "mṛtyoḥ punarbhavasteṣāṃ bhavān mṛtyuścyutiḥ punaḥ |",
  "SA02n799:284": "evaṃ virāgasaṃbhūteḥ sattvānāṃ nānyathā bhavaḥ ||140 ||",
  "SA02n799:285": "tasmāt sarvaprayatnena cyutirāgaṃ vivarjayet |",
  "SA02n799:286": "yenākṣarasukhaṃ yāti yogī saṃsārabandhanāt ||141 ||",
  "SA02n799:287": "kāmuko'pi virāgānna kāmaśāstraṃ samīhate |",
  "SA02n799:288": "mayokte kiṃ punastantre yogī duḥkhaṃ samīhate ||142 ||",
  "SA02n799:289": "śukrākṣarasvabhāvena sādhayet paramākṣaram |",
  "SA02n799:290": "ādhāre cyutimāpanne ādheyasya virāgatā ||143 ||",
  "SA02n799:291": "ādhārādheyasaṃbandho yāvannākṣaratāṃ vrajet |",
  "SA02n799:292": "cittamakṣaratāprāptaṃ nādhārādheyalakṣaṇam ||144 ||",
  "SA02n799:293": "akṣarodbhavakāyasya ūrṇṇācakragatasya tu |",
  "SA02n799:294": "ālikālisamāyogo hūṃkāro neṣyate nṛpa ||145 ||",
  "SA02n799:295": "bimbaṃ śūnyodbhavaṃ hetuḥ phalamakṣarajaṃ sukham |",
  "SA02n799:296": "phalena mudrito heturhetunā mudritaṃ phalam ||146 ||",
  "SA02n799:297": "śūnyatā bimbadhṛgghetuḥ karuṇākṣaradhṛk phalam |",
  "SA02n799:298": "śūnyatākaruṇābhinnaṃ bodhicittaṃ tadacyutam ||147 ||",
  "SA02n799:299": "nirvāṇarahitaṃ bimbaṃ saṃsārātītamakṣaram |",
  "SA02n799:300": "śāścatocchedanirmuttastatoryogo'dvayo'paraḥ ||148 ||",
  "SA02n799:301": "abhāvo nāsti bimbasya abhāvodbhūtalakṣaṇāt |",
  "SA02n799:302": "bhāvo nāstyakṣarasyāpi bhāvasambhūtalakṣaṇāt ||149 ||",
  "SA02n799:303": "bhāvābhāvasamāyogo vajrayogo'dvayo'paraḥ |",
  "SA02n799:304": "rūpārūpavinirmuktaḥ pratiseneva darpaṇe ||150 ||",
  "SA02n799:305": "bimbaṃ na bhavamāyāti nāpi nirvāṇamakṣaram |",
  "SA02n799:306": "anyonyāliṅgitaṃ śāntaṃ napuṃsakapadaṃ param ||151 ||",
  "SA02n799:307": "prajñāhetorajātatvāt prajñāhetūdbhavaṃ phalam |",
  "SA02n799:308": "prajñāhetorajātatvāt prajñājātaṃ na hetujam ||152 ||",
  "SA02n799:309": "ato na hetujaṃ jñānaṃ prajñājñānamanuttaram |",
  "SA02n799:310": "phalena hetunānyonyaṃ na parasparamudraṇam ||153 ||",
  "SA02n799:311": "hetuḥ phalaṃ ca yat sarvaṃ tat pratītyasamudbhavam |",
  "SA02n799:312": "anyonyamudritaṃ bimbaṃ notpannaṃ na ca nirvṛtam ||154 ||",
  "SA02n799:313": "prajñā cātyantanirvṛtā utpannaśca paro'kṣaraḥ |",
  "SA02n799:314": "hetuphalavinirmuktirna parasparamudraṇam ||155 ||",
  "SA02n799:315": "ajātasyāniruddhasya yajjñeyasyeha darśanam |",
  "SA02n799:316": "tat svacittasya nānyasya bāhyajñeyavibhāgataḥ ||156 ||",
  "SA02n799:317": "ato na cātmanātmānaṃ mudrituṃ śakyate kvacit |",
  "SA02n799:318": "kiṃ chinatti mahākhaḍga ātmānamātmadhārayā ||157 ||",
  "SA02n799:319": "bandhyāduhitṛsaṃgena svapne saukhyaṃ yathā bhavet |",
  "SA02n799:320": "gaganodbhavabimbena sevitena tathātmanaḥ ||158 ||",
  "SA02n799:321": "na prajñā nāpyupāyo'sau sahajaḥ prajñayā saha |",
  "SA02n799:322": "āpūrṇaścaiva saukhyena sarvāvaraṇavarjitaḥ ||159 ||",
  "SA02n799:323": "ākāśavannirāvaraṇo viṣayendriyavarjitaḥ |",
  "SA02n799:324": "sarvataḥ sarvabhūtastha acchedyo bhedavarjitaḥ ||160 ||",
  "SA02n799:325": "svayambhūrvajrasattvo'sau mahārthaḥ paramākṣaraḥ |",
  "SA02n799:326": "mahārāgo mahāsattvaḥ sarvasattvaratiṃkaraḥ ||161 ||",
  "SA02n799:327": "bodhisattvo mahādveṣaḥ kleśakṣayī mahāripuḥ |",
  "SA02n799:328": "samayasattvo mahāmoho mūḍhadhīmohasūdanaḥ ||162 ||",
  "SA02n799:329": "vajrayogo mahākrodhaḥ kruddhamāramahāripuḥ |",
  "SA02n799:330": "kālacakro mahālobhaḥ kṣaralobhaniṣūdanaḥ ||163 ||",
  "SA02n799:331": "vajramabhedyamityāha mahārthaṃ bhagavāniha |",
  "SA02n799:332": "sattvaṃ tribhavasyaikatā taduktaṃ paramākṣaram ||164 ||",
  "SA02n799:333": "paramākṣarasukhāpūrṇo bhūmibhiḥ paripūritaḥ |",
  "SA02n799:334": "mahārāgo mahāsattvaḥ sarvasattvaratiṃkaraḥ ||165 ||",
  "SA02n799:335": "bodhau vyavasthitaḥ sattvo bodhisattvastato'calaḥ |",
  "SA02n799:336": "kleśādidveṣasaṃghānāṃ mahādveṣo mahāripuḥ ||166 ||",
  "SA02n799:337": "samayaścandrāmṛtaṃ śukramacyutistasya bhakṣaṇam |",
  "SA02n799:338": "samayasattvo'nayā vṛttyā mūḍhadhīmohasūdanaḥ ||167 ||",
  "SA02n799:339": "ekatvaṃ sarvavajrāṇāṃ prajñākāyākṣaraiḥ saha |",
  "SA02n799:340": "mahākrodho mahāśatrurmārāṇāṃ krodharūpiṇām ||168 ||",
  "SA02n799:341": "mahākṣarasukhopāyāt sattvārthaṃ na tyajet kvacit |",
  "SA02n799:342": "sattvān moktuṃ mahālobhaḥ kṣaralobhaniṣūdanaḥ ||169 ||",
  "SA02n799:343": "ete hyuktāḥ ṣaḍākārā akṣarajñānavedanā |",
  "SA02n799:344": "vijñānarūpasaṃskārasaṃjñāḥ skandhakulāni te ||170 ||",
  "SA02n799:345": "jñānāgnyambarapṛthivīvāyūdakā yathākramam |",
  "SA02n799:346": "manaścakṣuḥśrutikāyanāsajihvāstathaiva ca ||171 ||",
  "SA02n799:347": "śabdarasadharmadhātukagandhaspraṣṭavyarūpiṇaḥ |",
  "SA02n799:348": "krodharāṭ ṣaṇmukho bhīmaḥ ṣaṭkulaiḥ pariśodhitaḥ ||172 ||",
  "SA02n799:349": "kāyaguhyendriyacittaṃ trividhaṃ maṇḍalaṃ sadā |",
  "SA02n799:350": "prajñopāyatrivajrāṇāṃ jāyate vajrasattvatā ||173 ||",
  "SA02n799:351": "idaṃ sekasya sādhanaṃ paramākṣarasādhanam |",
  "SA02n799:352": "nāḍīkulasamāyuktamuddeśāccandra bhāṣitam ||174 ||",
  "SA02n799:353": "[iti śrīsekoddeśaḥ samāptaḥ]"
}