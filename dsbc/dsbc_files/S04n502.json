{
  "S04n502:0": "bahubuddhanirhārasamādhimukhaparivartaḥ",
  "S04n502:1": "atha khalu bhagavāṃstāṃ mahatīṃ sāgaropamāṃ parṣadaṃ dharmakathayā saṃdarśya samuttejya saṃpraharṣya samādāpya utthāyāsanāt prākrāmat |",
  "S04n502:2": "yena ca gṛdhrakūṭaparvatarājastenaiva upasamakrāmat |",
  "S04n502:3": "upasaṃkramya ca prajñapta evāsane nyaṣīdat |",
  "S04n502:4": "bhikṣusaṃghaparivṛto devanāgayakṣagandharvāsuragaruḍakinnaramahoragamanuṣyāmanuṣyanamaskṛtaḥ sāgaropamāyāṃ parṣadi dhama saṃdeśayati sma |",
  "S04n502:5": "atha khalu candraprabhaḥ kumārabhūto bhagavantaṃ nirgataṃ viditvā aśītyā prāṇikoṭīśataiḥ sārdhaṃ sarvairdevabhūtairanyalokadhātvāgataiśca saṃbahulairbodhisattvamahāsattvaniyutaiḥ sārdhaṃ puṣpadhūpagandhamālyavilepanaṃ gṛhītvā tūryaśatairvādyamānaiśchatradhvajaghaṇṭāpatākābhiratyucchritābhiḥ mahāmālyābhinirhāramādāya bhagavataḥ pūjākarmaṇe yena gṛdhrakūṭaparvato yena ca bhagavāṃstenopajagāma |",
  "S04n502:6": "upetya ca bhagavataḥ pādau śirasābhivandya bhagavantaṃ triḥ pradakṣiṇīkṛtya taiḥ puṣpadhūpagandhamālyavilepanaistūryatālāvacaraiḥ pravādyamānairmahatīṃ pūjāṃ kṛtvā ekānte nyaṣīdat sagauravaḥ sapratīśo dharmaparipṛcchāyai ||",
  "S04n502:7": "atha khalu candraprabhaḥ kumārabhūto bhagavantametadavocat-pṛccheyamahaṃ bhagavantaṃ tathāgatamarhantaṃ samyaksaṃbuddhaṃ kaṃcideva pradeśaṃ sacenme bhagavānavakāśaṃ kuryāt pṛṣṭapraśnavyākaraṇāya |",
  "S04n502:8": "evamukte bhagavāṃścandraprabhaṃ kumārabhūtametadavocat-pṛccha tvaṃ kumāra tathāgatamarhataṃ samyaksaṃbuddhaṃ yad yadevākāṅkṣasi |",
  "S04n502:9": "nityakṛtaste kumāra tathāgatenāvakāśaḥ |",
  "S04n502:10": "evamukte candraprabhaḥ kumārabhūto bhagavantametadavocat-katibhirbhagavan dharmaiḥ samanvāgato bodhisattvaḥ imaṃ sarvadharmasvabhāvasamatāvipañcitaṃ samādhiṃ pratilabhate ?",
  "S04n502:11": "evamukte bhagavāṃścandraprabhaṃ kumārabhūtametadavocat-caturbhiḥ kumāra dharmaiḥ samanvāgato bodhisattvaḥ imaṃ sarvadharmasvabhāvasamatāvipañcitaṃ samādhiṃ pratilabhate |",
  "S04n502:12": "katamaiścaturbhiḥ ?",
  "S04n502:13": "iha kumāra bodhisattvo mahāsattvaḥ sūrato bhavati suvisaṃvāso dānto dāntabhūmimanuprāptaḥ |",
  "S04n502:14": "sa parairākruṣṭo vā paribhāṣito vā duruktānāṃ durbhāṣitānāṃ vacanapathānāṃ kṣamo bhavatyadhivāsanajātīyaḥ karmadarśī nihatamāno dharmakāmaḥ |",
  "S04n502:15": "anena kumāra prathamena dharmeṇa samanvāgato bodhisattvo mahāsattvaḥ imaḥ samādhiṃ pratilabhate |",
  "S04n502:16": "punaraparaṃ kumāra bodhisattvo mahāsattvaḥ śīlavān bhavati |",
  "S04n502:17": "pariśuddhaśīlaḥ akhaṇḍaśīlaḥ acchidraśīlaḥ aśabalaśīlaḥ akalmaṣaśīlaḥ acyutaśīlaḥ anāvilaśīlaḥ agarhitaśīlaḥ abhyudgataśīlaḥ aniśritaśīlaḥ aparāmṛṣṭaśīlaḥ anupalambhaśīlaḥ āryapraśastaśīlo vijñapraśastaśīlaḥ |",
  "S04n502:18": "anena kumāra dvitīyena dharmeṇa samanvāgato bodhisattvo mahāsattvaḥ ima samādhiṃ pratilabhate |",
  "S04n502:19": "punaraparaṃ kumāra bodhisattvo mahāsattvastraidhātuke uttrastacitto bhavati saṃtrastacitto nirviṇṇacitto niḥsaraṇacittaḥ |",
  "S04n502:20": "anarthikaḥ anabhirataḥ anadhyavasitaḥ anabhiṣaktaḥ |",
  "S04n502:21": "sarvatraidhātuke udvignamānasaḥ |",
  "S04n502:22": "anyatra traidhātukāt sattvāni mocayiṣyāmīti vyāyamate |",
  "S04n502:23": "samudāgacchatyanuttarāyāṃ samyaksaṃbodhau |",
  "S04n502:24": "anena kumāra tṛtīyena dharmeṇa samanvāgato bodhisattvo mahāsattva imaṃ samādhiṃ pratilabhate |",
  "S04n502:25": "punaraparaṃ kumāra bodhisattvo mahāsattvaḥ śrāddho bhavati |",
  "S04n502:26": "atṛpto bhavati dharmaparyeṣṭyām |",
  "S04n502:27": "bahuśruto bhavati |",
  "S04n502:28": "viśārado bhavati |",
  "S04n502:29": "dharmakāmaśca dharmagurukaḥ |",
  "S04n502:30": "na lābhasatkāraślokaguruko na jñānagurukaḥ |",
  "S04n502:31": "yathāśrutāṃśca dharmān yathāparyavāptān parebhyaśca vistareṇa deśayati saṃprakāśayati hitavastupūrvagamena cittena na jñātralābhakāmanayā |",
  "S04n502:32": "api tu khalu punaḥ kimitīme sattvā imān dharmān śrutvā avinivartanīyā bhaveyuranuttarāyāḥ samyaksaṃbodheriti |",
  "S04n502:33": "anena kumāra caturthena dharmeṇa samanvāgato bodhisattvo mahāsattvaḥ imaṃ samādhiṃ pratilabhate ||",
  "S04n502:34": "ebhiḥ kumāra caturbhirdharmaiḥ samanvāgato bodhisattvo mahāsattva imaṃ sarvadharmasvabhāvasamatāvipañcitaṃ samādhiṃ pratilabhate kṣipraṃ cānuttarāṃ samyaksaṃbodhibhabhisaṃbudhyate |",
  "S04n502:35": "tadanenāpi te kumāra paryāyeṇaivaṃ veditavyaṃ yathāyaṃ samādhirbahubuddhadeśito bahubuddhavarṇito bahubuddhasaṃprakāśito bahubuddhapravicitaḥ |",
  "S04n502:36": "bahūnāṃ ca buddhānāṃ bhagavatāmantikānmayā pravrajitvā ayaṃ kumāra sarvadharmasvabhāvasamatāvipañcitaḥ samādhirvistareṇa śruta udgṛhītaḥ pṛṣṭo dhārito vācitaḥ pravartito'raṇabhāvanayā bhāvito bahulīkṛtaḥ parebhyaśca vistareṇa saṃprakāśitaḥ |",
  "S04n502:37": "atha khalu bhagavānimameva bahubuddhanirhārasamādhimukhaṃ pūrvayogakathānirdeśaṃ bhūyasyā mātrayā tasyāṃ velāyāṃ candraprabhasya kumārabhūtasya vistareṇa gāthābhigītena saṃprakāśayati sma -",
  "S04n502:38": "smarāmi kalpe'tuliyāprameye",
  "S04n502:39": "yadā jino āsi svarāṅgaghoṣaḥ |",
  "S04n502:40": "svarāṅgaghoṣasya tathāgatasya",
  "S04n502:41": "varṣaṃ śatā ṣaṣṭi abhūṣi āyuḥ || 1 ||",
  "S04n502:42": "tasyānu buddho parimeṇa āsīt",
  "S04n502:43": "jñāneśvaro nāma narāṇamuttamaḥ |",
  "S04n502:44": "jñāneśvarasya dvipadottamasya",
  "S04n502:45": "varṣaṃ sahasrā daśa dvau ca āyuḥ || 2 ||",
  "S04n502:46": "jñāneśvarasyāpi pareṇa buddho",
  "S04n502:47": "tejeśvaro nāma jino abhūṣi |",
  "S04n502:48": "tejeśvarasya dvipadottamasya",
  "S04n502:49": "ṣaṭsaptatī varṣasahasra āyuḥ || 3 ||",
  "S04n502:50": "tejeśvarasyoparatena buddho",
  "S04n502:51": "matīśvaro nāma jino abhūṣi |",
  "S04n502:52": "matīśvarasya dvipadottamasya",
  "S04n502:53": "varṣāṇa koṭī paripūrṇa āyuḥ || 4 ||",
  "S04n502:54": "matīśvarasyoparatena buddho",
  "S04n502:55": "brahmeśvaro nāma jino abhūṣi |",
  "S04n502:56": "brahmeśvarasya dvipadottamasya",
  "S04n502:57": "caturdaśo varṣasahasra āyuḥ || 5 ||",
  "S04n502:58": "brahmeśvarasyoparatena buddho",
  "S04n502:59": "agnīśvaro nāma jino abhūṣi |",
  "S04n502:60": "agnīśvarasya dvipadottamasya",
  "S04n502:61": "ṣaṣṭistadā varṣasahasra āyuḥ || 6 ||",
  "S04n502:62": "agnīśvarasyoparatena buddho",
  "S04n502:63": "brahmānano nāma jino abhūṣi |",
  "S04n502:64": "brahmānanasya dvipadottamasya",
  "S04n502:65": "rātriṃdivā sapta abhūṣi āyuḥ || 7 ||",
  "S04n502:66": "brahmānanasyoparatena buddho",
  "S04n502:67": "gaṇeśvaro nāma jino abhūṣi |",
  "S04n502:68": "gaṇeśvarasya dvipadottamasya",
  "S04n502:69": "ṣaḍvarṣakoṭyaḥ paripūrṇa āyuḥ || 8 ||",
  "S04n502:70": "gaṇeśvarasyoparatena buddho",
  "S04n502:71": "ghoṣeśvaro nāma jino abhūṣi |",
  "S04n502:72": "ghoṣeśvarasya dvipadottamasya",
  "S04n502:73": "navavarṣakoṭyaḥ paripūrṇa āyuḥ || 9 ||",
  "S04n502:74": "ghoṣeśvarasyoparatena buddho",
  "S04n502:75": "ghoṣānano nāma jino abhūṣi |",
  "S04n502:76": "ghoṣānanasya dvipadottamasya",
  "S04n502:77": "daśavarṣakoṭyaḥ paripūrṇa āyuḥ || 10 ||",
  "S04n502:78": "ghoṣānanasyoparatena buddha-",
  "S04n502:79": "ścandrānano nāma jino abhūṣi |",
  "S04n502:80": "candrānanasya dvipadottamasya",
  "S04n502:81": "rātriṃdivā eka abhūṣi āyuḥ || 11 ||",
  "S04n502:82": "candrānanasyoparatena buddhaḥ",
  "S04n502:83": "sūryānano nāma jino abhūṣi |",
  "S04n502:84": "sūryānanasya dvipadottamasya",
  "S04n502:85": "aṣṭādaśo varṣasahasra āyuḥ || 12 ||",
  "S04n502:86": "sūryānanasyoparatena buddho",
  "S04n502:87": "brahmānano nāma jino abhūṣi |",
  "S04n502:88": "brahmānanasya dvipadottamasya",
  "S04n502:89": "triviṃśati varṣasahasra āyuḥ || 13 ||",
  "S04n502:90": "brahmānanasyoparatena buddho",
  "S04n502:91": "brahmaśravo nāma jino abhūṣi |",
  "S04n502:92": "brahmaśravasya dvipadottamasya",
  "S04n502:93": "aṣṭādaśo varṣasahasra āyuḥ || 14 ||",
  "S04n502:94": "ekasmi kalpasmi ime upannā",
  "S04n502:95": "duve śate lokavināyakānām |",
  "S04n502:96": "śruṇohi nāmāniha kīrtayiṣye",
  "S04n502:97": "anābhibhūtān tathāgatānām || 15 ||",
  "S04n502:98": "anantaghoṣaśca vighuṣṭaghoṣo",
  "S04n502:99": "vighuṣṭatejaśca vighuṣṭaśabdaḥ |",
  "S04n502:100": "svarāvighuṣṭaśca svarārcitaśca",
  "S04n502:101": "svarāṅgaśūraśca svarāṅgaśabdaḥ || 16 ||",
  "S04n502:102": "jñānābalo jñānaviśeṣagaśca",
  "S04n502:103": "jñānābhibhūrjñānasamudgataśca |",
  "S04n502:104": "jñānārcimān jñāna-abhyudgataśca",
  "S04n502:105": "vighuṣṭajñānastatha jñānaśūraḥ || 17 ||",
  "S04n502:106": "brahmābalo brahmavasuḥ subrahma",
  "S04n502:107": "brahmā ca devastatha brahmaghoṣaḥ |",
  "S04n502:108": "brahmeśvaro brahmanarendranetre",
  "S04n502:109": "brahmasvarāṅgaḥ svarabrahmadattaḥ || 18 ||",
  "S04n502:110": "tejobalastejavatiḥ sutejāḥ",
  "S04n502:111": "tejeśvarastejasamudrataśca",
  "S04n502:112": "tejovibhustejaviniścitaśca |",
  "S04n502:113": "tejasvarendraḥ suvighuṣṭatejāḥ || 19 ||",
  "S04n502:114": "bhīṣmo balo bhīṣmamatiḥ subhīṣmo",
  "S04n502:115": "bhīṣmānano bhīṣmasamudrataśca |",
  "S04n502:116": "bhīṣmārci rbhīṣmottaru rbhīṣmaghoṣā",
  "S04n502:117": "ete jinā lokavināyakā'bhūt || 20 ||",
  "S04n502:118": "gambhīraghoṣaḥ śiridhāraṇaśca",
  "S04n502:119": "viśuddhaghoṣeśvaru śuddhaghoṣaḥ |",
  "S04n502:120": "anantaghoṣaḥ suvimuktaghoṣo",
  "S04n502:121": "māro balo māravitrāsanaśca || 21 ||",
  "S04n502:122": "sunetra śuddhānanu netraśuddho",
  "S04n502:123": "viśuddhanetraśca anantanetraḥ |",
  "S04n502:124": "samantanetraśca vighuṣṭanetro",
  "S04n502:125": "netrābhibhūrnetra aninditaśca || 22 ||",
  "S04n502:126": "dāntottaro dānta sudāntacittaḥ",
  "S04n502:127": "sudānta śāntedriya śāntamānasaḥ |",
  "S04n502:128": "śāntottaraḥ śāntaśirī praśāntaḥ",
  "S04n502:129": "śāntīya pāraṃgatu śāntiśūraḥ || 23 ||",
  "S04n502:130": "sthitottaraḥ śānta sudāntacittaḥ",
  "S04n502:131": "sudāntaśāntendriyu śāntamānasaḥ |",
  "S04n502:132": "śāntottaraḥ śāntaśriyā jvalantaḥ",
  "S04n502:133": "śāntapraśānteśvaru śāntiśūraḥ || 24 ||",
  "S04n502:134": "gaṇendra gaṇamukhyu gaṇeśvaraśca",
  "S04n502:135": "gaṇābhibhūrgaṇivara śuddhajñānī |",
  "S04n502:136": "mahāgaṇendraśca gaṇendraśūro",
  "S04n502:137": "anyo puno gaṇivara pramocakaḥ || 25 ||",
  "S04n502:138": "dharmadhvajaśco tatha dharmaketuḥ",
  "S04n502:139": "dharmottaro dharmasvabhāva udgataḥ |",
  "S04n502:140": "dharmabalaścaiva sudharmaśūraḥ",
  "S04n502:141": "svabhāvadharmottaraniścitaśca || 26 ||",
  "S04n502:142": "svabhāvadharmottaraniścitasya",
  "S04n502:143": "aśītikoṭyaḥ sahanāmadheyāḥ |",
  "S04n502:144": "dvitīyakalpasmi utpanna nāyakā",
  "S04n502:145": "ete mayā pūjita bodhikāraṇāt || 27 ||",
  "S04n502:146": "svabhāvadharmottaraniścitasya",
  "S04n502:147": "yo nāmadheyaṃ śṛṇute jinasya |",
  "S04n502:148": "śrutvā ca dhāreti vighuṣṭa nāma",
  "S04n502:149": "sa kṣiprametaṃ labhate samādhim || 28 ||",
  "S04n502:150": "eteṣa buddhān pareṇa anyo",
  "S04n502:151": "acintiye aparimitasmi kalpe |",
  "S04n502:152": "abhūṣi buddho naradevapūjitaḥ",
  "S04n502:153": "sa nāmadheyena narendraghoṣaḥ || 29 ||",
  "S04n502:154": "narendraghoṣasya tathāgatasya",
  "S04n502:155": "ṣaṭsaptatī varṣasahasramāyuḥ |",
  "S04n502:156": "trayaśca koṭīśata śrāvakāṇāṃ",
  "S04n502:157": "yaḥ sannipātaḥ prathamo abhūṣi || 30 ||",
  "S04n502:158": "ṣaḍabhijña traividya jitendriyāṇāṃ",
  "S04n502:159": "mahānubhāvāna maharddhikānām |",
  "S04n502:160": "kṣīṇāsravāṇāntimadehadhāriṇāṃ",
  "S04n502:161": "saṃghastadā āsi prabhākarasya || 31 ||",
  "S04n502:162": "aśīti koṭīniyutā sahasrā",
  "S04n502:163": "yo bodhisattvāna gaṇo abhūṣi |",
  "S04n502:164": "gambhīrabuddhīna viśāradānāṃ",
  "S04n502:165": "mahānubhāvāna maharddhikānām || 32 ||",
  "S04n502:166": "abhijñaprāptāḥ pratibhānavanto",
  "S04n502:167": "gatigatāḥ sarvita śunyatāyāḥ |",
  "S04n502:168": "ṛddhīya gacchanti te kṣetrakoṭiyo",
  "S04n502:169": "tatottare yāttika gaṅgavālukāḥ || 33 ||",
  "S04n502:170": "pṛcchitva praśnaṃ dvipadānanuttamān",
  "S04n502:171": "punenti tasyaiva jinasya antike |",
  "S04n502:172": "sūtrāntanirhāraniruktikovidā",
  "S04n502:173": "ālokabhūtā vicaranti medinīm || 34 ||",
  "S04n502:174": "sattvānamarthāya caranti cārikāṃ",
  "S04n502:175": "mahānubhāvāḥ sugatasya putrāḥ |",
  "S04n502:176": "na kāmahetoḥ prakaronti pāpaṃ",
  "S04n502:177": "devā pi teṣāṃ spṛha saṃjanenti || 35 ||",
  "S04n502:178": "anarthikā bhavagatiṣu na niśritāḥ",
  "S04n502:179": "samāhitā dhyānavihāragocarāḥ |",
  "S04n502:180": "viniścitārthāśca viśāradāśca",
  "S04n502:181": "nirāmagandhāḥ sada brahmacāriṇaḥ || 36 ||",
  "S04n502:182": "acchedyavākyāḥ pratibhānavanto",
  "S04n502:183": "niruktinirdeśapadārthakovidāḥ |",
  "S04n502:184": "sarvatrasaṃdarśaka buddhaputrāḥ",
  "S04n502:185": "parigṛhītāḥ kuśalena karmaṇā || 37 ||",
  "S04n502:186": "anantakalpāścariyāya udgatāḥ",
  "S04n502:187": "stutāḥ praśastāḥ sada nāyakehi |",
  "S04n502:188": "vimokṣatattvārthapadāna deśakāḥ",
  "S04n502:189": "asaṃkiliṣṭāḥ suviśuddhaśīlāḥ || 38 ||",
  "S04n502:190": "anopaliptāḥ padumena vāriṇā",
  "S04n502:191": "vimukta traidhātukato'pramattāḥ |",
  "S04n502:192": "anopaliptāṣṭahi lokadharmai-",
  "S04n502:193": "rviśuddhakāyāḥ pariśuddhakarmāḥ || 39 ||",
  "S04n502:194": "alpeccha saṃtuṣṭa mahānubhāvā",
  "S04n502:195": "agṛddha te buddhaguṇāḥ pratiṣṭhitāḥ |",
  "S04n502:196": "sarveṣa sattvāna gatiḥ parāyaṇā",
  "S04n502:197": "na ghoṣamātrapratipattisārāḥ || 40 ||",
  "S04n502:198": "yatra sthitāstaṃ ca pareṣu deśayu",
  "S04n502:199": "sarvehi buddhehi parigṛhītāḥ |",
  "S04n502:200": "vaiśvāsikāḥ kośadharā jinānāṃ",
  "S04n502:201": "te sarvi traidhātuki trastamānasāḥ || 41 ||",
  "S04n502:202": "praśāntacittāḥ sada raṇyagocarā",
  "S04n502:203": "adhiṣṭhitā lokavināyakebhiḥ |",
  "S04n502:204": "bhāṣanti sutrāntasahasrakoṭiyo",
  "S04n502:205": "yaṃ caiva bhāṣanti ta buddhavarṇitam || 42 ||",
  "S04n502:206": "vivarjitāḥ sarvapadebhi laukikāḥ",
  "S04n502:207": "śūnyādhimuktāḥ paramārthadeśakāḥ |",
  "S04n502:208": "anantavarṇā guṇasāgaropamāḥ",
  "S04n502:209": "bahuśrutāḥ paṇḍita vijñavantaḥ || 43 ||",
  "S04n502:210": "sacet kumāro bahukalpakoṭiya",
  "S04n502:211": "adhiṣṭhihantaḥ pravadeya varṇam |",
  "S04n502:212": "sa alpakaṃ tat parikīrtitaṃ bhaved",
  "S04n502:213": "yathā samudrādudabindurekaḥ || 44 ||",
  "S04n502:214": "tasmiṃśca kāle sa narendraghoṣo",
  "S04n502:215": "deśetimaṃ śānta samādhi durdṛśam |",
  "S04n502:216": "mahātrisāhasriya lokadhātu",
  "S04n502:217": "devehi nāgehi sphuṭo abhūṣi || 45 ||",
  "S04n502:218": "tasyo imaṃ śānta samādhi bhāṣataḥ",
  "S04n502:219": "prakampitā medini ṣaḍvikāram |",
  "S04n502:220": "devā manuṣyā yatha gaṅgavālikā",
  "S04n502:221": "avivartikāye sthita buddhajñāne || 46 ||",
  "S04n502:222": "tatrāsi rājā manujāna īśvaraḥ",
  "S04n502:223": "śirībalo nāma mahānubhāvaḥ |",
  "S04n502:224": "putrāṇa tasyo śata pañca āsa-",
  "S04n502:225": "nnabhirūpa prāsādika darśanīyāḥ || 47 ||",
  "S04n502:226": "aśīti koṭīśata istriyāṇā-",
  "S04n502:227": "mantaḥpuraṃ tasya abhūṣi rājñaḥ |",
  "S04n502:228": "caturdaśo koṭisahasra pūrṇā",
  "S04n502:229": "duhitaro tasya abhūṣi rājñaḥ || 48 ||",
  "S04n502:230": "sa kārtikāyāṃ tada pūrṇamāsyā-",
  "S04n502:231": "maṣṭāṅgikaṃ poṣadhamādaditvā |",
  "S04n502:232": "aśītikoṭīniyutehi sārdha-",
  "S04n502:233": "mupāgamallokagurusya antikam || 49 ||",
  "S04n502:234": "vanditva pādau dvipadottamasya",
  "S04n502:235": "nyaṣīdi rājā purato jinasya |",
  "S04n502:236": "adhyāśayaṃ tasya viditva rājño",
  "S04n502:237": "imaṃ samādhiṃ dvipadendra deśayi || 50 ||",
  "S04n502:238": "sa pārthivaḥ śratva samādhimeta-",
  "S04n502:239": "mutsṛjya rājyaṃ yatha kheṭapiṇḍam |",
  "S04n502:240": "parityajitvā priya jñātibāndhavān",
  "S04n502:241": "sa pravrajī tasya jinasya śāsane || 51 ||",
  "S04n502:242": "putrāṇa pañcāśata pravrajiṃsu",
  "S04n502:243": "antaḥpuraṃ caiva tathaiva dhītaro |",
  "S04n502:244": "anye ca tatra putrajñātibāndhavāḥ",
  "S04n502:245": "ṣaṭsaptatirnayuta trayaśca koṭyaḥ || 52 ||",
  "S04n502:246": "sa pravrajitveha saputradāraṃ",
  "S04n502:247": "sthapetva āhāranirhārabhūmim |",
  "S04n502:248": "adhiṣṭhitaścaṃkrami aṣṭavarṣaṃ",
  "S04n502:249": "sa caṃkrame vasthitu kāla kārṣīt || 53 ||",
  "S04n502:250": "sa kālu kṛtvā tada rājakuñjaro",
  "S04n502:251": "samādhicitto susamāhitaḥ sadā |",
  "S04n502:252": "tatraiva so rājakule upanno",
  "S04n502:253": "upapāduko garbhamalairaliptaḥ || 54 ||",
  "S04n502:254": "dṛḍhabalo nāma pitāsya bhūṣi",
  "S04n502:255": "mahāmatī nāma janetri āsīt |",
  "S04n502:256": "sa jātamātro avacī kumāro",
  "S04n502:257": "kaccinnu so tiṣṭhati lokanāthaḥ || 55 ||",
  "S04n502:258": "jānāti me āśayu lokanātho",
  "S04n502:259": "yeno mamā śānta samādhi deśitaḥ |",
  "S04n502:260": "apratyayā apagatapratyayā ca",
  "S04n502:261": "yo eka nirdeśu bhave gatīnām || 56 ||",
  "S04n502:262": "yā sarvadharmāṇa svabhāvamudrā",
  "S04n502:263": "yaḥ sūtrakoṭīniyutāna āgamaḥ |",
  "S04n502:264": "yo bodhisattvāna dhanaṃ nirūttaraṃ",
  "S04n502:265": "kaccijjino bhāṣati taṃ samādhim || 57 ||",
  "S04n502:266": "kāyasya śuddhī tatha vāca śuddhī",
  "S04n502:267": "cittasya śuddhistatha dṛṣṭiśuddhiḥ |",
  "S04n502:268": "ārambaṇānāṃ samatikramo yaḥ",
  "S04n502:269": "kaccijjino bhāṣati taṃ samādhim || 58 ||",
  "S04n502:270": "avipraṇāśaḥ phaladharmadarśanaṃ",
  "S04n502:271": "aṣṭāṅgikā mārgavarasya bhāvanā |",
  "S04n502:272": "tathāgataiḥ saṃgamu tīkṣṇaprajñatā",
  "S04n502:273": "satyapraveśaḥ sada dharmajñānam || 59 ||",
  "S04n502:274": "skandhaparijñā samatā ca dhātunā-",
  "S04n502:275": "mapakarṣaṇaṃ cāyatanāna sarvaśaḥ |",
  "S04n502:276": "anutpāda sākṣātkriyayāvatāraḥ",
  "S04n502:277": "kaccijjino bhāṣati taṃ samādhim || 60 ||",
  "S04n502:278": "pratisaṃvidā śāntyavatārajñānaṃ",
  "S04n502:279": "sarvākṣarāṇāṃ ca prabhedajñānam |",
  "S04n502:280": "vastuniveśasamatikramo yaḥ",
  "S04n502:281": "kaccijjino bhāṣati taṃ samādhim || 61 ||",
  "S04n502:282": "ghoṣaḥ parijñātha prāmodyalābhaḥ",
  "S04n502:283": "prītiśca bhotī sugatāna varṇam |",
  "S04n502:284": "āryā gatirmārdavatā ca ujjukā",
  "S04n502:285": "kaccijjino bhāṣati taṃ samādhim || 62 ||",
  "S04n502:286": "nā jātu kuryādbhukuṭiṃ sa sūrataḥ",
  "S04n502:287": "sākhilya mādhurya smitaṃ mukhaṃ ca |",
  "S04n502:288": "dṛṣṭvā ca sattvān prathamālapeti",
  "S04n502:289": "kaccijjino bhāṣati taṃ samādhim || 63 ||",
  "S04n502:290": "anālasyatā gauravatā gurūṇāṃ",
  "S04n502:291": "śuśrūṣaṇā vandana premadarśanā |",
  "S04n502:292": "upapatti saṃtuṣṭita śuklatā ca",
  "S04n502:293": "kaccijjino bhāṣati taṃ samādhim || 64 ||",
  "S04n502:294": "ājīvaśuddhistatha raṇyavāso",
  "S04n502:295": "dhūte sthitānusmṛterapramoṣaḥ |",
  "S04n502:296": "skandheṣu kauśalyamathāpi dhātuṣu",
  "S04n502:297": "kaccijjino bhāṣati taṃ samādhim || 65 ||",
  "S04n502:298": "āyatanakauśalyamabhijñajñānaṃ",
  "S04n502:299": "kileśa-apakarṣaṇa dāntabhūmi |",
  "S04n502:300": "pṛthusarvamantrāṇamasāvucchedaḥ",
  "S04n502:301": "kaccijjino bhāṣati taṃ samādhim || 66 ||",
  "S04n502:302": "samatikramaḥ sarvabhavaggatīnāṃ",
  "S04n502:303": "jātismṛti dharmaniṣkāṅkṣatā ca |",
  "S04n502:304": "dharme ca cittaṃ śruta eṣaṇā ca",
  "S04n502:305": "kaccijjino bhāṣati taṃ samādhim || 67 ||",
  "S04n502:306": "viśeṣagāmī sada bhāvanārati",
  "S04n502:307": "āpatti kauśalyata niḥsṛtau sthitaḥ |",
  "S04n502:308": "yatra sthito'nuśayitāṃ jahāti",
  "S04n502:309": "kaccijjino bhāṣati taṃ samādhim || 68 ||",
  "S04n502:310": "tīkṣṇasya jñānasya varāgamo yato",
  "S04n502:311": "acāliyo śailasamo akampitaḥ |",
  "S04n502:312": "avivartitālakṣaṇa dhāraṇīmukhaṃ",
  "S04n502:313": "kaccijjino bhāṣati taṃ samādhim || 69 ||",
  "S04n502:314": "śuklāna dharmāṇa sadā gaveṣaṇā",
  "S04n502:315": "pāpāna dharmāṇa sadā vivarjanā |",
  "S04n502:316": "saṃkleśapakṣasya sadā pracāru yo",
  "S04n502:317": "kaccijjino bhāṣati taṃ samādhim || 70 ||",
  "S04n502:318": "sarvāsu śikṣāsu gatiṃgato viduḥ",
  "S04n502:319": "samādhyavasthānagatiṃgataśca |",
  "S04n502:320": "sattvāna co āśayu jñātva codako",
  "S04n502:321": "deśeti dharmaṃ varabuddhabodhau || 71 ||",
  "S04n502:322": "viśeṣajñānaṃ upapattijñānaṃ",
  "S04n502:323": "anantajñānaṃ susamāptajñānam |",
  "S04n502:324": "sarvaggatīnāṃ pratisaṃdhijñānaṃ",
  "S04n502:325": "kaccijjino bhāṣati taṃ samādhim || 72 ||",
  "S04n502:326": "gṛhān samutsṛjya pravrajyacittaṃ",
  "S04n502:327": "traidhātuke anabhiratī nanugrahaḥ |",
  "S04n502:328": "cittasya saṃpragrahaṇaṃ saharṣaṇā",
  "S04n502:329": "deśeti dharmaṃ dvipadānamuttamaḥ || 73 ||",
  "S04n502:330": "dharmeṣu co nābhiniveśa tāyi",
  "S04n502:331": "parigraho dharmavare sadā ca |",
  "S04n502:332": "karmavipāke ca dṛḍhādhimuktiṃ",
  "S04n502:333": "deśeti dharma dvipadānamuttamaḥ || 74 ||",
  "S04n502:334": "vinayasmi kauśalya vipākajñānaṃ",
  "S04n502:335": "kalahaṃ vivādāna tathopaśāntiḥ |",
  "S04n502:336": "avigrahaṃ vāpyavivādabhūmiṃ",
  "S04n502:337": "deśeti dharma dvipadānamuttamaḥ || 75 ||",
  "S04n502:338": "kṣāntīsamādānamakrodhasthānaṃ",
  "S04n502:339": "viniścaye dharmi sadā ca kauśalam |",
  "S04n502:340": "padaprabhedeṣu ca jñānadarśanaṃ",
  "S04n502:341": "deśeti dharmaṃ karuṇāṃ janetvā || 76 ||",
  "S04n502:342": "pūrvāntajñānamaparāntajñānaṃ",
  "S04n502:343": "triyadhva-samatā sugatāna śāsane |",
  "S04n502:344": "pariccheda uktaḥ sa trimaṇḍalasya",
  "S04n502:345": "evaṃ jino deśayi dharmasvāmī || 77 ||",
  "S04n502:346": "cittavyavasthāna ekāgratā ca",
  "S04n502:347": "kāyavyavasthāna yathāryabhūmiḥ |",
  "S04n502:348": "īryāpathastho sada kāli rakṣaṇā",
  "S04n502:349": "deśeti dharmaṃ puruṣarṣabho muniḥ || 78 ||",
  "S04n502:350": "hiriśca otrāpyu prāsādikaṃ ca",
  "S04n502:351": "yuktāṃ giraṃ bhāṣati lokajñānam |",
  "S04n502:352": "pravṛttidharmaṃ prakṛtiṃ ca prāṇināṃ",
  "S04n502:353": "deśeti dharmaṃ varabodhiumagryām || 79 ||",
  "S04n502:354": "anugrahaṃ co hirimotrāpyaṃ ca",
  "S04n502:355": "cittasya cākuśalatā jugupsanā |",
  "S04n502:356": "dhūtasyānutsargata piṇḍacaryāṃ",
  "S04n502:357": "deśeti dharmaṃ dvipadānamuttamaḥ || 80 ||",
  "S04n502:358": "hiriśca otrāpyu sadācaretā",
  "S04n502:359": "gurūṇābhivādana pratyutthānam |",
  "S04n502:360": "mānasya co nigraha āditaiva",
  "S04n502:361": "evaṃ jino deśayi dharmasvāmī || 81 ||",
  "S04n502:362": "cittasamutthānata cittakalyatā",
  "S04n502:363": "jñānapratīvedhu tathānubodham |",
  "S04n502:364": "ajñānapakṣasya sadā vivarjanā",
  "S04n502:365": "deśeti dharmān varabuddhabodhim || 82 ||",
  "S04n502:366": "cittapraveśaṃ ca rūtasya jñānaṃ",
  "S04n502:367": "niruktyavasthāna viniścitārtham |",
  "S04n502:368": "sarveṣvanarthāna sadā vivarjanam",
  "S04n502:369": "evaṃ jino deśayi dharmasvāmī || 83 ||",
  "S04n502:370": "sasaṅgatā satpuruṣehi nityaṃ",
  "S04n502:371": "vivarjanā kāpuruṣāna caiva |",
  "S04n502:372": "jine prasādaṃ sada prematāṃ ca",
  "S04n502:373": "evaṃ jino deśayi dharma śreṣṭham || 84 ||",
  "S04n502:374": "saṃketaprajñaptivyāhāratāṃ ca",
  "S04n502:375": "saṃsāraduḥkhāni sadā vivarjanā |",
  "S04n502:376": "alābhi lābhe ca asaktabhāva-",
  "S04n502:377": "mevaṃ jino deśayi dharmamuttamam || 85 ||",
  "S04n502:378": "satkāru labdhvā ca na vismayeyyā",
  "S04n502:379": "asatkṛtaścāpi bhavedupekṣakaḥ |",
  "S04n502:380": "bhūte'pi varṇaṃ na kadāci modiye",
  "S04n502:381": "iya deśanā lokahitasya īdṛśī || 86 ||",
  "S04n502:382": "ākrośanāṃ paṃsana sarvaśo sahe-",
  "S04n502:383": "dasaṃstavaḥ sarvagṛhīhi sārdham |",
  "S04n502:384": "saṃsargatāṃ pravrajitena kuryā-",
  "S04n502:385": "devaṃ jino deśayi dharmasvāmī || 87 ||",
  "S04n502:386": "buddhāna co gocari supratiṣṭhito",
  "S04n502:387": "agocaraṃ sarva vivarjayitvā |",
  "S04n502:388": "ācārasaṃpanna sudāntacitto",
  "S04n502:389": "iya dharmanetrī sugatena deśitā || 88 ||",
  "S04n502:390": "ye bāladharmāḥ sada tān vivarjayet",
  "S04n502:391": "kuladūṣaṇaṃ sarva vivarjayecca |",
  "S04n502:392": "ārakṣitavyaṃ sada buddhaśāsanaṃ",
  "S04n502:393": "evaṃ jino deśayi dharmasvāmī || 89 ||",
  "S04n502:394": "alpaṃ ca bhāṣye madhuraṃ suyuktaṃ",
  "S04n502:395": "kalyāṇatāṃ mṛduvacanaṃ pareṣām |",
  "S04n502:396": "pratyarthikānāṃ sahadharmanigraho",
  "S04n502:397": "iyaṃ jine īdṛśa ānuśāsanī || 90 ||",
  "S04n502:398": "pratikramet kāli na co akāle",
  "S04n502:399": "na viśvaset sarvapṛthagjaneṣu |",
  "S04n502:400": "duḥkhena spṛṣṭo na bhaveta durmanā",
  "S04n502:401": "iyaṃ jine īdṛśa ānuśāsanī || 91 ||",
  "S04n502:402": "daridra dṛṣṭvā sadhanaṃ kareyyā",
  "S04n502:403": "duḥśīla dṛṣṭvā anukampitavyā |",
  "S04n502:404": "hitavastutāyāṃ sada ovadeyya",
  "S04n502:405": "iyaṃ jine īdṛśa ānuśāsanī || 92 ||",
  "S04n502:406": "dharmeṇa sattvā anugṛhṇitavyā",
  "S04n502:407": "lokāmiṣatyāgu sadā ca kāryo |",
  "S04n502:408": "na saṃcayaṃ no nicayaṃ ca kuryā-",
  "S04n502:409": "diyaṃ jine īdṛśa ānuśāsanī || 93 ||",
  "S04n502:410": "śīlapraśaṃsā ca kuśīlakutsanā",
  "S04n502:411": "aśāṭhyatā śīlavatāṃ niṣevaṇam |",
  "S04n502:412": "sarvasvakātyāgi dhane'pyaniśrito",
  "S04n502:413": "iyaṃ jine īdṛśa ānuśāsanī || 94 ||",
  "S04n502:414": "adhyāśayeno guruṇā nimantraṇā",
  "S04n502:415": "yathā ca bhāṣe tatha sarva kuryām |",
  "S04n502:416": "abhīkṣṇa seveyya ca dharmabhāṇakaṃ",
  "S04n502:417": "iyaṃ jine īdṛśa ānuśāsanī || 95 ||",
  "S04n502:418": "sagauravaḥ prītamanāḥ sadā bhavet",
  "S04n502:419": "somyāya dṛṣṭīya sadā sthito bhavet |",
  "S04n502:420": "pūrvāsu caryāsu suniścitaḥ sadā",
  "S04n502:421": "iyaṃ jine īdṛśa ānuśāsanī || 96 ||",
  "S04n502:422": "pūrvaṃgamaḥ kuśalacarīṣu nitya-",
  "S04n502:423": "mupāyakauśalya nimittavajane |",
  "S04n502:424": "saṃjñāvivarte tatha vastulakṣaṇe",
  "S04n502:425": "iyaṃ jine īdṛśa ānuśāsanī || 97 ||",
  "S04n502:426": "sūtrāntanirhārapadeṣu kauśalaṃ",
  "S04n502:427": "satyāna nirdeśapadeṣu niścayaḥ |",
  "S04n502:428": "vimuktijñānasya ca sākṣikāritā",
  "S04n502:429": "iyaṃ jine īdṛśa ānuśāsanī || 98 ||",
  "S04n502:430": "śūnyāśca dharmāḥ sada sevitavyā",
  "S04n502:431": "viśāradāḥ śīlabale pratiṣṭhitāḥ |",
  "S04n502:432": "samādhisthānena samottareyyā",
  "S04n502:433": "iyaṃ jine īdṛśa ānuśāsanī || 99 ||",
  "S04n502:434": "na jñātralābhaṃ pi kadāci deśaye-",
  "S04n502:435": "ccittasya cāpī kuhanāṃ na kuryāt |",
  "S04n502:436": "dṛṣṭīkṛtāṃ sarva vivarjayecca",
  "S04n502:437": "iyaṃ jine īdṛśa ānuśāsanī || 100 ||",
  "S04n502:438": "pratibhānu śreṣṭhaṃ vara dhāraṇīye",
  "S04n502:439": "jñānasya cobhāsu anantapāro |",
  "S04n502:440": "adhiṣṭhānamantra pratibhānayukti-",
  "S04n502:441": "riyaṃ jine īdṛśa ānuśāsanī || 101 ||",
  "S04n502:442": "śīlasya dvāramima mārgabhāvanā",
  "S04n502:443": "pratipatti-ovāda-nayaśca bhadrako |",
  "S04n502:444": "anuśāsanī atra caritva śāsanī",
  "S04n502:445": "iyaṃ jine īdṛśa ānuśāsanī || 102 ||",
  "S04n502:446": "anulomikī kṣānti ya buddhavarṇitā",
  "S04n502:447": "kṣāntisthito doṣa vivarjayeta |",
  "S04n502:448": "ajñāna varjeyya sthihitva jñāne",
  "S04n502:449": "iyaṃ jine īdṛśa ānuśāsanī || 103 ||",
  "S04n502:450": "jñānapratiṣṭhā tatha yogabhūmī",
  "S04n502:451": "yogeśvarī bodhayi prasthitānām |",
  "S04n502:452": "niṣevaṇā satpuruṣāṇa nityaṃ",
  "S04n502:453": "iyaṃ jine īdṛśa ānuśāsanī || 104 ||",
  "S04n502:454": "ayuktayogīna sadā vivarjanā",
  "S04n502:455": "tathāgatairbhāṣita buddhabhūmi |",
  "S04n502:456": "anumoditā sarvihi paṇḍitehi",
  "S04n502:457": "iyaṃ jine īdṛśa ānuśāsanī || 105 ||",
  "S04n502:458": "bālaiḥ pratikṣipta ajñātakehi",
  "S04n502:459": "abhūbhiratra pṛthuśrāvakāṇām |",
  "S04n502:460": "parigṛhītāḥ sada bodhisattvaiḥ",
  "S04n502:461": "iyaṃ jine īdṛśa ānuśāsanī || 106 ||",
  "S04n502:462": "tathāgatehi anubuddhametaṃ",
  "S04n502:463": "devehi co satkṛtu pūjitaṃ ca |",
  "S04n502:464": "anumoditaṃ brahmasahasrakoṭibhiḥ",
  "S04n502:465": "kaccijjino bhāṣati taṃ samādhim || 107 ||",
  "S04n502:466": "nāgasahasrehi sadā susatkṛtaṃ",
  "S04n502:467": "suparṇayakṣehi ca kinnarehi |",
  "S04n502:468": "yā bhāṣitā bodhivarā jinebhiḥ",
  "S04n502:469": "kaccijjino bhāṣati taṃ samādhim || 108 ||",
  "S04n502:470": "paryāpta yā nityu supaṇḍitehi",
  "S04n502:471": "dhanaṃ ca śriṣṭhaṃ pravaraṃ sulabdham |",
  "S04n502:472": "nirāmiṣaṃ jñāna cikitsa uttamā",
  "S04n502:473": "kaccijjino bhāṣati taṃ samādhim || 109 ||",
  "S04n502:474": "jñānasya koṣaḥ pratibhānamakṣayaṃ",
  "S04n502:475": "sūtrāntakoṭīna praveśa eṣaḥ |",
  "S04n502:476": "parijña traidhātuki bhūtajñānaṃ",
  "S04n502:477": "kaccijjino bhāṣati taṃ samādhim || 110 ||",
  "S04n502:478": "naukā iyaṃ deśita pāragāmināṃ",
  "S04n502:479": "nāvā pi co oghagatāna eṣā |",
  "S04n502:480": "kīrtiryaśo vardhati varṇamālā",
  "S04n502:481": "yeṣāmayaṃ śānta samādhi deśitaḥ || 111 ||",
  "S04n502:482": "praśaṃsa eṣā ca tathāgatānāṃ",
  "S04n502:483": "stavaśca eṣo puruṣarṣabhāṇām |",
  "S04n502:484": "stava bodhisattvāna nayaśca akṣayo",
  "S04n502:485": "yehī ayaṃ śānta samādhi deśitaḥ || 112 ||",
  "S04n502:486": "maitrī iyaṃ doṣaśame prakāśitā",
  "S04n502:487": "upekṣiyaṃ kāruṇikāna bhūmim |",
  "S04n502:488": "āśvāsayanteṣa mahāśayānāṃ",
  "S04n502:489": "yeṣāṃ kṛtenaiṣa samādhi bhāṣitaḥ || 113 ||",
  "S04n502:490": "pratipattiyaṃ deśita siṃhanādinā-",
  "S04n502:491": "mitu buddhajñānasya varasya āgamaḥ |",
  "S04n502:492": "sarveṣa dharmāṇa svabhāvamudrāḥ",
  "S04n502:493": "samādhyayaṃ deśitu nāyakehi || 114 ||",
  "S04n502:494": "sarvajñajñānasya ca āharitrimā",
  "S04n502:495": "caryā iyaṃ bodhayi prasthitānām |",
  "S04n502:496": "vitrāsanaṃ māracamūya cāpi",
  "S04n502:497": "samādhyayaṃ śānta jinena deśitaḥ || 115 ||",
  "S04n502:498": "vidyā iyaṃ dharmasthitāna tāyināṃ",
  "S04n502:499": "amitramadhye paramā ca rakṣā |",
  "S04n502:500": "pratyarthiṃkānāṃ sahadharmanigrahāḥ",
  "S04n502:501": "samādhyayaṃ śānta jinena deśitaḥ || 116 ||",
  "S04n502:502": "pratibhānabhūmī iya saṃprakāśitā",
  "S04n502:503": "balā vimokṣā tatha indriyāṇi |",
  "S04n502:504": "viśiṣṭa aṣṭādaśa buddhadharmāḥ",
  "S04n502:505": "samādhi śānteṣa niṣevamāṇāḥ || 117 ||",
  "S04n502:506": "daśāna paryeṣṭi balāna bhūtā",
  "S04n502:507": "pūrvanimittaṃ pi ca buddhajñāne |",
  "S04n502:508": "ye buddhadharmāḥ puruṣottamena",
  "S04n502:509": "prakāśitā lokahitānukampinā || 118 ||",
  "S04n502:510": "buddhāna putrebhirayaṃ pratīhito",
  "S04n502:511": "vimokṣakāmānayu mārgu deśitaḥ |",
  "S04n502:512": "prītiśca tasmin sugatātmajānāṃ",
  "S04n502:513": "śruṇitvimaṃ śānta samādhi durdṛśam || 119 ||",
  "S04n502:514": "yā buddhajñānasya ca pāripūritā",
  "S04n502:515": "yābheṣate paṇḍitu bodhisattvaḥ |",
  "S04n502:516": "viśuddhacittaśca śucirniraṅgaṇo",
  "S04n502:517": "imaṃ niṣeveta samādhi śāntam || 120 ||",
  "S04n502:518": "pariśuddha kāyo'sya yathā jināna",
  "S04n502:519": "vimokṣajñānaṃ ca vimuktidarśanam |",
  "S04n502:520": "asaṃkiliṣṭaḥ sada rāgabandhanaiḥ",
  "S04n502:521": "imaṃ niṣeveta samādhi bhadrakam || 121 ||",
  "S04n502:522": "abhūmi doṣe vigamaśca mohe",
  "S04n502:523": "jñānasya co āgamu muktimicchataḥ |",
  "S04n502:524": "vidyāya utpādu avidyanāśakam",
  "S04n502:525": "imaṃ niṣeveta samādhi śāntam || 122 ||",
  "S04n502:526": "vimuktisārāṇiya tṛpti bhāṣitā",
  "S04n502:527": "dhyāyīnayaṃ śānta samādhi deśitaḥ |",
  "S04n502:528": "cakṣuśca buddhānamaninditānā-",
  "S04n502:529": "mimaṃ niṣeveta samādhi śāntam || 123 ||",
  "S04n502:530": "abhijña eṣā bahukṣetre darśitā",
  "S04n502:531": "ṛddhiśca buddhāna ananta darśitā |",
  "S04n502:532": "yā dhāraṇī sāpi tato na durlabhā",
  "S04n502:533": "niṣevamāṇasya samādhimetam || 124 ||",
  "S04n502:534": "śāntendriyasyo iha sthānu bodhaye",
  "S04n502:535": "idamadhiṣṭhānamanantadarśitam |",
  "S04n502:536": "sūkṣmaṃ ca jñānaṃ vipulaṃ viśuddhaṃ",
  "S04n502:537": "niṣevamāṇasya imaṃ samādhim || 125 ||",
  "S04n502:538": "su budhyate naiṣa ayuktayogai-",
  "S04n502:539": "rvivartanaṃ sarvasu akṣarāṇām |",
  "S04n502:540": "na śakyu ghoṣeṇa vijānanāya",
  "S04n502:541": "yeno ayaṃ śānta samādhi na śrutaḥ || 126 ||",
  "S04n502:542": "jñātaṃ tu vijñairayu bodhisattvai-",
  "S04n502:543": "ryathā va yaṃ deśitu dharmasvāminā |",
  "S04n502:544": "pratibuddhu śāntehi aninditehi",
  "S04n502:545": "imaṃ samādhiṃ pratiṣevamāṇaiḥ || 127 ||",
  "S04n502:546": "ārabdhavīryehi samudgṛhīta-",
  "S04n502:547": "mupasthitaṃ ca sāpi sadā sudhāritam |",
  "S04n502:548": "duḥkhakṣayo jātinirodhajñāna-",
  "S04n502:549": "mimaṃ samādhiṃ pratiṣevamāṇaiḥ || 128 ||",
  "S04n502:550": "sarveṣa dharmāṇamajāti bhāṣitā",
  "S04n502:551": "evaṃ ca sarvāsu bhavaggatīṣu |",
  "S04n502:552": "jñānāgru buddhāna mahāśayānāṃ",
  "S04n502:553": "kaccijjino bhāṣati taṃ samādhim || 129 ||",
  "S04n502:554": "tasyo kumārasyimi gātha bhāṣato",
  "S04n502:555": "aṣṭāśītiniyutasahasra pūrṇāḥ |",
  "S04n502:556": "ghoṣānugā kṣānti labhiṃsu tatra",
  "S04n502:557": "avivartikāye sthitu buddhajñāne || 130 ||",
  "S04n502:558": "dṛḍhabalastamavadī kumāra-",
  "S04n502:559": "madyāpi so tiṣṭhati lokanāthaḥ |",
  "S04n502:560": "pṛcchāmi tvaṃ dāraka etamarthaṃ",
  "S04n502:561": "kutastvayā eṣa śrutaḥ samādhiḥ || 131 ||",
  "S04n502:562": "kumāru rājan avadī śṛṇohi",
  "S04n502:563": "dṛṣṭasmi koṭīniyutaṃ jinānām |",
  "S04n502:564": "ekasmi kalpasmi te sarvi satkṛtā",
  "S04n502:565": "ayaṃ ca me śānta samādhi pṛcchitaḥ || 132 ||",
  "S04n502:566": "catvāri kalpā navatiṃ ca anye",
  "S04n502:567": "kalpāna koṭīniyutā sahasrāḥ |",
  "S04n502:568": "jātismaro bhomyahu tatra tatra",
  "S04n502:569": "na cāpi garbhe upapadyi jātu || 133 ||",
  "S04n502:570": "tato mayā eṣā samādhi bhāvitaḥ",
  "S04n502:571": "śuddhaṃ śrutasteṣa jināna bhāṣatām |",
  "S04n502:572": "śrutvā ca uddiṣṭu janetva chandaṃ",
  "S04n502:573": "niṣkāṅkṣaāptena spṛśiṣyi bodhim || 134 ||",
  "S04n502:574": "ye bhikṣu mahyaṃ paripṛcchadenti",
  "S04n502:575": "paryāpuṇantasya imaṃ samādhim |",
  "S04n502:576": "upasthapemī ahu tatra gauravaṃ",
  "S04n502:577": "yathaiva lokārthakarāṇa antike || 135 ||",
  "S04n502:578": "yeṣāṃ mayā antika eka gāthā",
  "S04n502:579": "uddiṣṭa caryāṃ caratānulomikīm |",
  "S04n502:580": "mānyāmi tānapyahu śāntu ete",
  "S04n502:581": "upasthapemī ahu buddhagauravam || 136 ||",
  "S04n502:582": "yaścāpi māṃ pṛcchitu kaścideti",
  "S04n502:583": "paryāpuṇantaṃ imu satsamādhim |",
  "S04n502:584": "svapnāntare'pīha na me'sti kāṅkṣā",
  "S04n502:585": "nāhaṃ bhaviṣye jinu lokanāyakaḥ || 137 ||",
  "S04n502:586": "vṛddheṣu madhyeṣu naveṣu bhikṣuṣu",
  "S04n502:587": "sagauravo bhomyahu supratītaḥ |",
  "S04n502:588": "sagāravasyo mama vardhate yaśaḥ",
  "S04n502:589": "puṇyaṃ ca kīrtiśca guṇāstathaiva || 138 ||",
  "S04n502:590": "kalīvivādeṣu na bhomi utsuko",
  "S04n502:591": "alpotsuko bhomyahu tatra kāle |",
  "S04n502:592": "anyā gatirbhoti karitva pāpakaṃ",
  "S04n502:593": "anyā gatirbhoti karitva bhadrakam || 139 ||",
  "S04n502:594": "ayuktayogāna asaṃyatānā-",
  "S04n502:595": "mamanojña teṣāṃ vacanaṃ śruṇitvā |",
  "S04n502:596": "karmasvako bhomyahu tasmi kāle",
  "S04n502:597": "kṛtasya karmasya na vipraṇāśaḥ || 140 ||",
  "S04n502:598": "na hyatra krodho bhavatī parāyaṇaṃ",
  "S04n502:599": "kṣāntībalaṃ gṛhṇayahu buddhavarṇitam |",
  "S04n502:600": "kṣāntiḥ sadā varṇita nāyakehi",
  "S04n502:601": "kṣāntiṃ niṣevitva na bodhi durlabhā || 141 ||",
  "S04n502:602": "ahaṃ ca bhomī sada śīlavanto",
  "S04n502:603": "anyāṃśca śīlasmi pratiṣṭhapemi |",
  "S04n502:604": "śīlasya varṇu sadahaṃ bhaṇāmi",
  "S04n502:605": "varṇaṃ ca bhoti mama tatra bhāṣitam || 142 ||",
  "S04n502:606": "araṇyavarṇaṃ ca sadā pi bhāṣe",
  "S04n502:607": "śīlasmi co bhomi sadā pratiṣṭhitaḥ |",
  "S04n502:608": "samādapemi ahu anya poṣadhe",
  "S04n502:609": "tāṃścaiva bodhāya samādapemi || 143 ||",
  "S04n502:610": "tān brahmacarye'pi samādapemi",
  "S04n502:611": "arthasmi dharmasmi pratiṣṭhapemi |",
  "S04n502:612": "teṣāṃ ca bodhimyahu bodhimārgaṃ",
  "S04n502:613": "yasminnime bhonti ananta saṅgāḥ || 144 ||",
  "S04n502:614": "smarāmyahaṃ kalpamatītamadhvani",
  "S04n502:615": "yadā jino āsi svarāṅgaghoṣaḥ |",
  "S04n502:616": "pratijña tasyo purataḥ kṛtā me",
  "S04n502:617": "kṣāntībalo bhomyahu nityakālam || 145 ||",
  "S04n502:618": "tatra pratijñāya pratiṣṭhihitvā",
  "S04n502:619": "varṣāṇa koṭī caturo aśītim |",
  "S04n502:620": "māreṇahaṃ kutsita paṃsitaśca",
  "S04n502:621": "na caiva cittaṃ mama jātu kṣubdham || 146 ||",
  "S04n502:622": "jijñāsanāṃ tatra karitva māro",
  "S04n502:623": "jñātvāna mahyaṃ dṛḍha kṣāntimaitrīm |",
  "S04n502:624": "prasannacittaścaraṇāni vandya me",
  "S04n502:625": "pañcaśatā bodhivarāya prasthitāḥ || 147 ||",
  "S04n502:626": "amatsarī bhomyahu nityakālaṃ",
  "S04n502:627": "tyāgasya co varṇa sadā prabhāṣe |",
  "S04n502:628": "āḍhyaśca bhomī dhanavān mahātmā",
  "S04n502:629": "durbhikṣakāle bahu bhomi dāyakaḥ || 148 ||",
  "S04n502:630": "ye bhikṣu dhārenti imaṃ samādhiṃ",
  "S04n502:631": "ye cāpi vācenti ya uddiśanti |",
  "S04n502:632": "karomi teṣāṃ ahu pāricaryāṃ",
  "S04n502:633": "sarve ca bheṣyanti narāṇamuttamāḥ || 149 ||",
  "S04n502:634": "karmaṇā tenāhamanuttareṇa",
  "S04n502:635": "paśyāmi buddhān bahu lokanāthān |",
  "S04n502:636": "labhitva pravrajya jinānuśāsane",
  "S04n502:637": "bhavāmi nityaṃ vidu dharmabhāṇakaḥ || 150 ||",
  "S04n502:638": "dhūtābhiyukto ahu bhomi nityaṃ",
  "S04n502:639": "kāntāramāraṇya sadā niṣevī |",
  "S04n502:640": "nāhārahetoḥ kuhanāṃ karomi",
  "S04n502:641": "saṃtuṣṭu bhomī itaretareṇa || 151 ||",
  "S04n502:642": "anīrṣuko bhomyahu nityakālaṃ",
  "S04n502:643": "kuleṣu cāhaṃ na bhavāmi niśritaḥ |",
  "S04n502:644": "kuleṣu saktasya hi īrṣya vardhate",
  "S04n502:645": "anīrṣyukastuṣṭi vaneṣu vindami || 152 ||",
  "S04n502:646": "maitrīvihārī ahu bhomi nitya-",
  "S04n502:647": "mākruṣṭu santā na janemi krodham |",
  "S04n502:648": "maitrīvihāriṣyami sūratasya",
  "S04n502:649": "caturdiśaṃ vardhati varṇamālā || 153 ||",
  "S04n502:650": "alpecchu saṃtuṣṭu bhavāmi nitya-",
  "S04n502:651": "māraṇyakaścaiva dhutābhiyuktaḥ |",
  "S04n502:652": "na cotsṛjāmī ahu piṇḍapātaṃ",
  "S04n502:653": "dṛḍhaṃ samādhāna dhuteṣu vindami || 154 ||",
  "S04n502:654": "śrāddhaśca bhomī manasaḥ prasādo",
  "S04n502:655": "bahuprasādaḥ sada buddhaśāsane |",
  "S04n502:656": "prasāda bahu lapsyami ānuśaṃsā",
  "S04n502:657": "prāsādiko bhomi ahīna indriyaḥ || 155 ||",
  "S04n502:658": "yaścaiva bhāṣāmyahu tatra tiṣṭhe",
  "S04n502:659": "pratipattisāro ahu nityu bhomi |",
  "S04n502:660": "pratipattisārasyimi devanāgāḥ",
  "S04n502:661": "kurvantyusthānu prasannacittāḥ || 156 ||",
  "S04n502:662": "guṇā ime kīrtita yāvatā me",
  "S04n502:663": "ete ca anye ca bahū aneke |",
  "S04n502:664": "ye śikṣitavyāḥ sada paṇḍitena",
  "S04n502:665": "yo icchatī budhyitu buddhabodhim || 157 ||",
  "S04n502:666": "smarāmyato bahutaru duṣkarāṇi",
  "S04n502:667": "ye pūrvakalpe caritānyaneke |",
  "S04n502:668": "bahuṃ pi dānīṃ bhaṇitu na śakyaṃ",
  "S04n502:669": "gacchāmi tāvat sugatasya antikam || 158 ||",
  "S04n502:670": "sutīkṣṇaprajño vidu bodhisattvo",
  "S04n502:671": "tasmin kṣaṇe sparśayi pañcabhijñā |",
  "S04n502:672": "ṛddhīya so gacchi jinasya antike",
  "S04n502:673": "sa prāṇikoṭībhiraśītibhiḥ saha || 159 ||",
  "S04n502:674": "dṛḍhabalo paramu udagra āsīt",
  "S04n502:675": "sārdhaṃ tadā koṭiśatehi ṣaṣṭibhiḥ |",
  "S04n502:676": "upasaṃkramī mūlu tathāgatasya",
  "S04n502:677": "vanditva pādau purato nyaṣīdat || 160 ||",
  "S04n502:678": "adhyāśayaṃ tasya viditva rājño",
  "S04n502:679": "imaṃ samādhiṃ dvipadendra deśayi |",
  "S04n502:680": "śrutvā ca so pārthivimaṃ samādhiṃ",
  "S04n502:681": "ujjhitva rājyaṃ nirapekṣu pravrajī || 161 ||",
  "S04n502:682": "sa pravrajitvāna imaṃ samādhiṃ",
  "S04n502:683": "bhāveti vāceti prakāśayeti |",
  "S04n502:684": "sa ṣaṣṭibhiḥ kalpasahasru paścāt",
  "S04n502:685": "padmottaro nāma jino abhūṣi || 162 ||",
  "S04n502:686": "ṣaṣṭistadā koṭiśata anūnakā",
  "S04n502:687": "ye rājña sārdhaṃ upasaṃkramī jinān |",
  "S04n502:688": "te cāpi śrutvaiva samādhimetaṃ",
  "S04n502:689": "tuṣṭā udagrāstada pravrajiṃsu || 163 ||",
  "S04n502:690": "te pravrajitvāna imaṃ samādhiṃ",
  "S04n502:691": "dhāreṃsu vāceṃsu prakāśayiṃsu |",
  "S04n502:692": "ṣaṣṭīna kalpāni nayutāna atyayā",
  "S04n502:693": "spṛśiṃṣu bodhiṃ varamekakalpe || 164 ||",
  "S04n502:694": "anantajñānottaranāmadheyā",
  "S04n502:695": "abhūṣi buddhā naradevapūjitāḥ |",
  "S04n502:696": "tadekameke dvipadānamuttamo",
  "S04n502:697": "mocenti sattvānyatha gaṅgavālikāḥ || 165 ||",
  "S04n502:698": "śīrībalo rāju ahaṃ abhūṣi",
  "S04n502:699": "imāṃ caranto varabodhicārikām |",
  "S04n502:700": "ye mama putrāḥ śata pañca āsan",
  "S04n502:701": "imameva ete anudharmapāpāḥ || 166 ||",
  "S04n502:702": "evaṃ mayā kalpasahasrakoṭayo",
  "S04n502:703": "ārabdhavīryeṇa atandritena |",
  "S04n502:704": "samādhi paryeṣṭa ayaṃ viśuddhaḥ",
  "S04n502:705": "samudānayanneti tamagrabodhim || 167 ||",
  "S04n502:706": "kumāra tasmāddhi ye bodhisattvā",
  "S04n502:707": "ākāṅkṣate etu samādhimeṣitum |",
  "S04n502:708": "ārabdhavīryo nirapekṣu jīvite",
  "S04n502:709": "mamā kumārā anuśikṣate sadā || 168 ||",
  "S04n502:710": "iti śrīsamādhirāje bahubuddhanirhārasamādhimukhaparivarto nāma saptadaśaḥ ||"
}