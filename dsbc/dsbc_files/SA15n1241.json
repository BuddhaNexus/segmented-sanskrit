{
  "SA15n1241:0": "nyāyabindu prakaraṇakārikā",
  "SA15n1241:1": "Sūtrapāṭhaḥ",
  "SA15n1241:2": "1 prathamaḥ pratyakṣaparicchedaḥ",
  "SA15n1241:3": "1 samyagjñānapūrvikā sarvapuruṣārthasiddhiriti tadvayutpādayate |",
  "SA15n1241:4": "2 dvividhaṃ samyagjñānam |",
  "SA15n1241:5": "3 pratyakṣam,",
  "SA15n1241:6": "anumānaṃ ceti |",
  "SA15n1241:7": "4 tatra pratyakṣaṃ kalpanāpoḍhamabhrāntam |",
  "SA15n1241:8": "5 abhilāpasaṃsargayogyapratibhāsapratītiḥ kalpanā",
  "SA15n1241:9": "6 tayā rahitaṃ timirāśubhramaṇanauyānasambhramādyanāhitavibhramaṃ jñānaṃ pratyakṣam |",
  "SA15n1241:10": "7 taccaturvidham |",
  "SA15n1241:11": "8 indriyajñānam | (1)",
  "SA15n1241:12": "9 svaviṣayānantaraviṣayasahakāriṇendriyajñānena samanantarapratyayena janitaṃ tanmanovijñānam | (2)",
  "SA15n1241:13": "10 sarvacittacaittānāmātmasaṃvedanam | (3)",
  "SA15n1241:14": "11 bhūtārthabhāvanāprakarṣaparyantajaṃ yogijñānaṃ ceti |(4)",
  "SA15n1241:15": "12 tasya viṣayaḥ svalakṣaṇam |",
  "SA15n1241:16": "13 yasyārthasya sannidhānāsannidhānābhyāṃ jñānapratibhāsabhedastatsvalakṣaṇam |",
  "SA15n1241:17": "14 tadeva paramārthasat |",
  "SA15n1241:18": "15 arthakriyāsāmarthyalakṣaṇatvād vastunaḥ |",
  "SA15n1241:19": "16 anyat sāmānyalakṣaṇam",
  "SA15n1241:20": "17 so'numānasya viṣayaḥ |",
  "SA15n1241:21": "18 atdeva ca pratyakṣaṃ jñānaṃ pramāṇaphalam |",
  "SA15n1241:22": "19 arthapratītirūpatvāt |",
  "SA15n1241:23": "20 arthasārūpyamasya pramāṇam |",
  "SA15n1241:24": "21 tadvaśādarthapratītisiddhareti |",
  "SA15n1241:25": "iti prathamaḥ pratyakṣaparicchedaḥ ||",
  "SA15n1241:26": "dvitīyaḥ svārthānumānaparicchedaḥ",
  "SA15n1241:27": "1 anumānaṃ dvidhā |",
  "SA15n1241:28": "2 svārtha parārtha ca |",
  "SA15n1241:29": "3 tatra svārtha trirūpālliṅgād yadanumeye jñānaṃ tadanumānam |",
  "SA15n1241:30": "4 pramāṇalakṣaṇavyavasthā'trāpi pūrvavat |",
  "SA15n1241:31": "5 trairūpyaṃ punarliṅgasyānumeye sattvameva,",
  "SA15n1241:32": "sapakṣa eva sattvam,",
  "SA15n1241:33": "asapakṣe cāsattvameva niścitam |",
  "SA15n1241:34": "6 anumeyo'tra jijñāsitaviśeṣo dharmī |",
  "SA15n1241:35": "7 sādhyadharmasāmānyena samāno'rthaḥ sapakṣa |",
  "SA15n1241:36": "8 na sapakṣo'sapakṣaḥ |",
  "SA15n1241:37": "9 tato'nyastadviruddhastadabhāvaśceti",
  "SA15n1241:38": "10 trirūpāṇi ca trīṇyeva liṅgāni |",
  "SA15n1241:39": "11 anupalabdhiḥ svabhāvaḥ kārya ceti |",
  "SA15n1241:40": "12 tatrānupalabdhiryathā- na pradeśaviśeṣe kvacid ghaṭaḥ,",
  "SA15n1241:41": "upalabdhikṣaṇaprāptasyānupalabdheriti |",
  "SA15n1241:42": "13 upalabdhilakṣaṇaprāptirūpalambhapratyayāntarasākalyaṃ svabhāvaviśeṣaśca |",
  "SA15n1241:43": "14 yaḥ svabhāvaḥ satsvanyeṣūṣalambhapratyayeṣu san pratyakṣa eva bhavati,",
  "SA15n1241:44": "sa svabhāvaviśeṣaḥ |",
  "SA15n1241:45": "15 svabhāvaḥ svasattāmātraprabhāvini sādhyadharme hetuḥ |",
  "SA15n1241:46": "16 yathā- vṛkṣo'yaṃ śiśapātvāditi |",
  "SA15n1241:47": "17 kārya yathā- bahniratra dhūmāditi |",
  "SA15n1241:48": "18 atra dvau vastusādhanau |",
  "SA15n1241:49": "ekaḥ pratiṣedhahetuḥ |",
  "SA15n1241:50": "19 svabhāvapratibandhe hi satyartho'rtha gamayet |",
  "SA15n1241:51": "20 tadapratibaddhasya tadavyabhicāraniyamābhāvāt |",
  "SA15n1241:52": "21 sa ca pratibandhaḥ sādhye'rthe liṅgasya |",
  "SA15n1241:53": "22 vastutastādātmyāt tadutpatteśca |",
  "SA15n1241:54": "23 atatsvabhāvasyātadutpatteśca tatrāpratibaddhasvabhāvatvāt |",
  "SA15n1241:55": "24 te ca tādātmyatadutpattī svabhāvakāryayoreveti tābhyāmeva vastusiddhiḥ |",
  "SA15n1241:56": "25 pratiṣedhasiddhirapi yathoktāyā evānupalabdheḥ |",
  "SA15n1241:57": "26 sati vastuni tasyā asambhavāt |",
  "SA15n1241:58": "27 anyathā cānupalabdhilakṣaṇaprāpteṣu deśakālasvabhāvaviprakṛṣṭeṣvartheṣvātmapratyakṣanivṛtterabhavaniścayābhāvāt |",
  "SA15n1241:59": "28 amūḍhasmṛtisaṃskārasyātītasya vartamānasya ca pratipattṛpratyakṣasya nivṛttirabhāvavyavahāraprasādhanī |",
  "SA15n1241:60": "29 tasyā evābhāvaniścayāt |",
  "SA15n1241:61": "30 sā ca prayogabhedādekādaśaprakārā |",
  "SA15n1241:62": "31 svabhāvānupalabdhiryathā- nātra dhūma upalabdhilakṣaṇaprāptasyānupalabdheriti |(1)",
  "SA15n1241:63": "32 kāryānupalabdhiryathā- nātrāpratibaddhasāmarthyāni dhūmakāraṇāni santi,",
  "SA15n1241:64": "dhūmābhāvāditi |(2)",
  "SA15n1241:65": "33 vyāpakānupalabdhiryathā-nātra śiśapā,",
  "SA15n1241:66": "vṛkṣābhāvāditi | (3)",
  "SA15n1241:67": "34 svabhāvaviruddhopalabdhiryathā-nātra śītasparśo vahneriti | (4)",
  "SA15n1241:68": "35 viruddhakāryopalabdhiryathā- nātra śītasparśo dhūmāditi | (5)",
  "SA15n1241:69": "36 viruddhavyāptopalabdhiryathā- na dhruvabhāvī bhūtasyāpi bhāvasya vināśaḥ,",
  "SA15n1241:70": "hetvantarāpekṣaṇāditi | (6)",
  "SA15n1241:71": "37 kāryaviruddhopalabdhiryathā- nehāpratilbaddhasāmarthyāni śītakāraṇāni santi, vahneriti | (7)",
  "SA15n1241:72": "38 vyāpakaviruddhopalabdhiryathā- nātra tuṣāraspaśo vahneriti | (8)",
  "SA15n1241:73": "39 kāraṇānupalabdhiryathā- nātra dhūmo vahnyabhāvāditi | (9)",
  "SA15n1241:74": "40 kāraṇaviruddhopalabdhiryathā- nāsya romaharṣādiviśeṣāḥ,",
  "SA15n1241:75": "sannihitadahanaviśeṣatvāditi | (10)",
  "SA15n1241:76": "41 kāraṇaviruddhakāyapilabdhiryathā- na romaharṣādiviśeṣayuktapuruṣāvānayaṃ pradeśaḥ, dhūmāditi | (11)",
  "SA15n1241:77": "42 ime sarve kāryānupalabdhyādayo daśānupalabdhiprayogāḥ svabhāvānupalabdhau saṃgrahamupayānti |",
  "SA15n1241:78": "43 pāramparyeṇārthāntaravidhipratiṣedhābhyāṃ prayogabhede'pi |",
  "SA15n1241:79": "44 prayogadarśanābhyāsāt svayamapyevaṃ vyavacchedapratītirbhavati svārthe'pyanumāne'syāḥ prayoganirdeśaḥ |",
  "SA15n1241:80": "45 sarvatra cāsyāmabhāvavyavahārasādhanyāmanupalabdhau yeṣāṃ svabhāvaviruddhadīnāmupalabdhyā kāraṇādīnāmanupalabdhyā ca pratiṣedha uktasteṣāmupalabdhilakṣaṇaprāptānāmevipalabdhiśca veditavyā |",
  "SA15n1241:81": "46 anyeṣāṃ virodhakāryakāraṇabhāvāsiddheḥ |",
  "SA15n1241:82": "47 viprakṛṣṭaviṣayā punaranupalabdhiḥ pratyakṣānumānanivṛttilakṣaṇā saṃśayahetuḥ |",
  "SA15n1241:83": "48 pramāṇanivṛttāvapyarthābhāvāsiddheriti |",
  "SA15n1241:84": "iti dvitīyaḥ svārthānumānaparicchedaḥ ||",
  "SA15n1241:85": "tṛtīyaḥ parārthānumānaparicchedaḥ",
  "SA15n1241:86": "1 trirūpaliṅgākhyānaṃ parārthamanumānam |",
  "SA15n1241:87": "2 kāraṇe kāryopacārāt |",
  "SA15n1241:88": "3 tad dvividham |",
  "SA15n1241:89": "4 prayogabhedāt |",
  "SA15n1241:90": "5 sādhamyavadvaidhamyavacca |",
  "SA15n1241:91": "6 nānāyorarthataḥ kaścid bhedaḥ |",
  "SA15n1241:92": "7 anyatra prayogabhedāt |",
  "SA15n1241:93": "8 tatra sādharmyavatprayogaḥ- yadupalabdhilakṣaṇaprāptaṃ sannopalabhyate so'sad vyavahāraviṣayaḥ siddhaḥ |",
  "SA15n1241:94": "yathā- anyo dṛṣṭaḥ kaścid śaśaviṣāṇādiḥ |",
  "SA15n1241:95": "nopalabhyate ca kvacit pradeśaviśeṣe upalabdhilakṣaṇaprāpo ghaṭa ityanupalabdhiprayogaḥ |",
  "SA15n1241:96": "9 tathā svabhāvahetoḥ prayogaḥ- yat sat tat sarvamanityam,",
  "SA15n1241:97": "yathā ghaṭādiriti śuddhasya svabhāvahetoḥ prayogaḥ |",
  "SA15n1241:98": "10 yadutpattimat tadanityamiti svabhāvabhūtadharmabhedena svabhāvasya prayogaḥ |",
  "SA15n1241:99": "11 yat kṛtakaṃ tadanityamityupādhibhedena |",
  "SA15n1241:100": "12 apekṣitaparavyāpāro hi bhāvaḥ svabhāvaniṣpattau kṛtaka iti |",
  "SA15n1241:101": "13 evaṃ prayatnāntarīyaka-pratyayabhedabheditvādayo'pi draṣṭavyāḥ |",
  "SA15n1241:102": "14 sannutpattimān kṛtako vā śabda iti pakṣadharmopadarśanam |",
  "SA15n1241:103": "15 sarva ete sādhanadharmā yathāsvaṃ pramāṇaiḥ siddhasādhanadharmamātrānubandhe eva sādhyadharme'vagantavyāḥ |",
  "SA15n1241:104": "16 tasyaiva tatsvabhāvatvāt |",
  "SA15n1241:105": "17 svabhāvasya ca hetutvāt |",
  "SA15n1241:106": "18 vastutastayostādātmyam |",
  "SA15n1241:107": "19 tanniṣpattāvaniṣpannasya tatsvabhāvatvābhāvāt |",
  "SA15n1241:108": "20 vyabhicārasambhavācca |",
  "SA15n1241:109": "21 kāryahetoḥ prayogaḥ - yatra dhūmastatrāgniḥ |",
  "SA15n1241:110": "yathā mahānasādau |",
  "SA15n1241:111": "asti ceha dhūma iti |",
  "SA15n1241:112": "22 ihāpi siddhe eva kāryakāraṇabhāve kāraṇe sādhye kāryaheturvaktavyaḥ |",
  "SA15n1241:113": "23 vaidharmyavataḥ prayogaḥ- yat sadupalabdhilakṣaṇaprāptaṃ tadupalabhyata eva |",
  "SA15n1241:114": "yathā nīlādiviśeṣaḥ |",
  "SA15n1241:115": "na caivamihopalabdhilakṣaṇaprāptasya sata upalabdhirghaṭasyetyanupalabdhiprayogaḥ |",
  "SA15n1241:116": "24 asatyanityatve,",
  "SA15n1241:117": "nāsti sattvamutpattimattvaṃ kṛtakatvaṃ vā |",
  "SA15n1241:118": "saṃśca śabda utpattimān kṛtako veti svabhāvahetoḥ prayogaḥ |",
  "SA15n1241:119": "25 asatyagnau na bhavatyeva dhūmaḥ |",
  "SA15n1241:120": "atra cāsti dhūma iti kāryahetoḥ prayogaḥ |",
  "SA15n1241:121": "26 sādharmyeṇāpi hi prayoge'rthād vaidharmyagatiriti |",
  "SA15n1241:122": "27 asati tasmin sādhyena hetoranvayābhāvāt |",
  "SA15n1241:123": "28 tathā vaidharmyeṇāpyanvayagatiḥ |",
  "SA15n1241:124": "29 asati tasmin sādhyābhāve hetvabhāvasyāsiddheḥ |",
  "SA15n1241:125": "30 nahi svabhāvapratibandhe'satyekasya nivṛttāvaparasya niyamena nivṛttiḥ |",
  "SA15n1241:126": "31 sa ca dviprakāraḥ- sarvasya tādātmyalakṣaṇastadutpatilakṣaṇaścetyuktam |",
  "SA15n1241:127": "32 tena hi nivṛtti kathayatā pratibandho darśanīyaḥ |",
  "SA15n1241:128": "tasmāt nivṛttivacanamākṣiptapratibandhopadarśanameva bhavati |",
  "SA15n1241:129": "yacca pratibandhopadarśanaṃ tadevānvayavacanamityekenāpi vākyenānvayamukhena vyatirekamukhena vā prayuktena sapakṣāsapakṣayorliṅgasya sadasattvakhyāpanaṃ kṛtaṃ bhavatīti nāvaśayaṃ vākyadvayaprayogaḥ |",
  "SA15n1241:130": "33 anupalabdhāvapi - yat sad upalabdhilakṣaṇaprāptaṃtadupalabhyata evetyukte,",
  "SA15n1241:131": "anupalabhyamānaṃ tādṛśamasaditi pratīreranvayasiddhiḥ |",
  "SA15n1241:132": "34 dvayorapyanayoḥ prayogayornāvaśyaṃ pakṣanirdeśaḥ |",
  "SA15n1241:133": "35 yasmāt sādharmyavatprayoge'pi yadupalabdhilakṣaṇaprāptaṃ sannopalabhyate,",
  "SA15n1241:134": "so'sadvayavahāraviṣayaḥ |",
  "SA15n1241:135": "nopalabhyate cātropalabdhilakṣaṇaprāpto ghaṭa ityukte sāmarthyādeva neha ghaṭa iti bhavati |",
  "SA15n1241:136": "36 tathā vaidharmyavatprayoge'pi- yaḥ sad vyavahāraviṣaya upalabdhilakṣaṇaprāptaḥ sa upalabhyata eva |",
  "SA15n1241:137": "na tathā'tra tādṛśo ghaṭa upalabhyate- ityukte sāmarthyādeva neha sadvayavahāraviṣaya iti bhavati |",
  "SA15n1241:138": "37 kīdṛśaḥ punaḥ pakṣa iti nirdeśyaḥ?",
  "SA15n1241:139": "38 svarūpeṇaiva svayamiṣṭo'nirākṛtaḥ pakṣa iti |",
  "SA15n1241:140": "39 svarūpeṇeti sādhyatveneṣṭaḥ |",
  "SA15n1241:141": "40 svarūpeṇaiveti sādhyatvenaiveṣṭo na sādhanatvenāpi |",
  "SA15n1241:142": "41 yathā śabdasyānityatve sādhye cākṣuṣatvaṃ hetuḥ,",
  "SA15n1241:143": "śabde'siddhatvāt sādhyaṃ bhavatīti na punastadiha sādhyatvenaiveṣṭam,",
  "SA15n1241:144": "sādhanatvenāpyabhidhānāt |",
  "SA15n1241:145": "42 svayamiti vādinā |",
  "SA15n1241:146": "43 yastadā sādhanamāha |",
  "SA15n1241:147": "44 etena yadyapi kvacicchāstre sthitaḥ sādhanamāha,",
  "SA15n1241:148": "tacchāstrakāreṇa tasmin dharmiṇyanekadharmābhyupagame'pi yastadā tena vādinā dharmaḥ svayaṃ sādhayitu miṣṭaḥ sa eva sādhyo netara ityuktaṃ bhavati |",
  "SA15n1241:149": "45 iṣṭa iti yatrārthe vivādena sādhanamupanyastaṃ tasya siddhimicchatā so'nukto'pi vacanena sādhyo bhavati |",
  "SA15n1241:150": "46 tadadhikaraṇatvād vivādasya |",
  "SA15n1241:151": "47 yathā parārthāścakṣurādayaḥ saṅghātatvācchayanāsanādyaṅgavaditi |",
  "SA15n1241:152": "atrātmārthā ityanuktāvapyātmārthataiva sādhyā |",
  "SA15n1241:153": "tena noktamātrameva sādhyam- ityuktaṃ bhavati |",
  "SA15n1241:154": "48 anirākṛta iti- etallakṣaṇayoge'pi yaḥ sādhayitumiṣṭo'pyarthaḥ pratyakṣānumānapratītisvavacanairnirākriyate,",
  "SA15n1241:155": "na sa pakṣa iti pradarśanārtham |",
  "SA15n1241:156": "49 tatra pratyakṣanirākṛto yathā- aśrāvaṇaḥ śabda iti | (1)",
  "SA15n1241:157": "50 anumānanirākṛto yathā- nityaḥ śabda iti | (2)",
  "SA15n1241:158": "51 pratītinirākṛto yathā - acandraḥ śaśīti | (3)",
  "SA15n1241:159": "52 svavacananirākṛto yathā- nānumānaṃ pramāṇamiti | (4)",
  "SA15n1241:160": "53 iti catvāraḥ pakṣābhāsa nirākṛtā bhavanti |",
  "SA15n1241:161": "54 evaṃ siddhasya asiddhasyāpi sādhanatvenābhimatasya,",
  "SA15n1241:162": "svayaṃ vādinā tadā sādhayitumaniṣṭasya,",
  "SA15n1241:163": "uktamātrasya,",
  "SA15n1241:164": "nirākṛtasya ca viparyeṇa sādhya iti |",
  "SA15n1241:165": "tenaiva svarūpeṇābhimato vādina iṣṭo'nirākṛtaḥ pakṣa iti pakṣalakṣaṇamanavadyaṃ darśitaṃ bhavati |",
  "SA15n1241:166": "55 trirūpaliṅgākhyānaṃ parārthānumānamityuktam |",
  "SA15n1241:167": "tatra trayāṇāṃ rūpāṇāmekasyāpi rūpasyānukto sādhanābhāsaḥ |",
  "SA15n1241:168": "56 uktāvapyasiddhau sandehe vā pratipādyapratipādakayo |",
  "SA15n1241:169": "57 ekasya rūpasya dharmisambandhasyāsiddho sandehe vā'siddho hetvābhāsaḥ |",
  "SA15n1241:170": "58 yathā - ' anityaḥ śabdaḥ' iti sādhye cākṣuṣatvamubhayāsiddham |",
  "SA15n1241:171": "59 'cetanāstaravaḥ' iti sādhye sarvatvagapaharaṇe maraṇaṃ prativādyasiddham,",
  "SA15n1241:172": "vijñānendriyāyurnirodhalakṣaṇasya maraṇasyānenābhyupagamāt,",
  "SA15n1241:173": "tasya ca taruṣvasambhavāt |",
  "SA15n1241:174": "60 ' acetanāḥ sukhādaya' iti sādhye utpattimattvam,",
  "SA15n1241:175": "anityatvaṃ va sāṃkhyasya svayaṃ vādino'siddham |",
  "SA15n1241:176": "61 tathā svayaṃ tadāśrayaṇasya vā sandehe'siddhiḥ |",
  "SA15n1241:177": "62 yathā vāṣpādibhāvena sandihyamāno bhūtasaṅghāto'gnisiddhāvupadiśyamānaḥ sandigdhāsiddhaḥ |",
  "SA15n1241:178": "63 yatheha nikuñje mayūraḥ kekāyitāditi |",
  "SA15n1241:179": "64 tadāpātadeśabhrame |",
  "SA15n1241:180": "65 dharmyasiddhāvapyasiddhaḥ- yathā sarvagata ātmeti sādhye sarvatropalabhyamānaguṇatvam |",
  "SA15n1241:181": "66 tathaikasya rūpasyāsapakṣe'sattvasyasiddhāvanaikāntiko hetvābhāsaḥ |",
  "SA15n1241:182": "67 yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā vartamānaḥ |",
  "SA15n1241:183": "68 tathā- asyaiva rūpasya sandehe'pyanaikāntika eva |",
  "SA15n1241:184": "69 yathā'sarvajñaḥ kaścidvivakṣitaḥ puruṣo rājādimān veti sādhye vaktṛtvādiko dharmaḥ sandigdhavipakṣavyāvṛttikaḥ |",
  "SA15n1241:185": "70 ' sarvajño vaktā nopalabhyate' ityevamprakārasyānupalambhasyādṛśyātmaviṣayatvena sandehahetutvāt |",
  "SA15n1241:186": "tato'sarvajñaviparyād vaktṛtvādervyāvṛttiḥ sandigdhā |",
  "SA15n1241:187": "71 vaktṛtvasarvajñatvayorvirodhābhāvācca yaḥ sarvajñaḥ sa vaktā na bhavatītyadarśane'pi vyatireko na sidhyanti, sandehāt |",
  "SA15n1241:188": "72 dvividho hi padārthānāṃ virodha |",
  "SA15n1241:189": "73 avikalakāraṇasya bhavato'nyabhāve'bhāvād virodhagatiḥ",
  "SA15n1241:190": "74 śītoṣṇasparśavat |",
  "SA15n1241:191": "75 parasparaparihārasthitalakṣaṇatayā vā bhāvābhāvavat |",
  "SA15n1241:192": "76 sa ca dvividho'pi virodho vaktṛtvasarvajñatvayorna sambhavati |",
  "SA15n1241:193": "77 na cāviruddhavidheranupalabdhāvapyabhāvagatiḥ |",
  "SA15n1241:194": "78 rāgādīnāṃ vacanādeśca kāryakāraṇabhāvāsiddheḥ |",
  "SA15n1241:195": "79 arthāntarasya cākāraṇasya nivṛttau na vacanādernivṛttiḥ |",
  "SA15n1241:196": "80 iti sandigdhavyatireko'naikāntiko vacanādiḥ |",
  "SA15n1241:197": "81 dvayo rūpayorviparyayasiddhau viruddhaḥ |",
  "SA15n1241:198": "82 kayordvayoḥ ?",
  "SA15n1241:199": "83 sapakṣe sattvasya,",
  "SA15n1241:200": "asapakṣe cāsattvasya |",
  "SA15n1241:201": "yathā kṛtatvaṃ prayatnānantarīya katvaṃ ca nityatve sādhye viruddho hetvābhāsaḥ |",
  "SA15n1241:202": "84 anayoḥ sapakṣe'sattvam,",
  "SA15n1241:203": "asapakṣe ca sattvamiti viparyayasiddhiḥ |",
  "SA15n1241:204": "85 etau ca sādhyaviparyayasādhanād viruddhau |",
  "SA15n1241:205": "86 nanu ca tṛtīyo'pīṣṭavighātakṛd viruddhaḥ |",
  "SA15n1241:206": "87 yathā parārthāścakṣurādayaḥ saṅghātatvāccayanāsanādyaṅgavaditi |",
  "SA15n1241:207": "88 tadiṣṭāsaṃhatapārārthyaviparyayasādhanād viruddhaḥ |",
  "SA15n1241:208": "89 sa iha kasmānnoktaḥ?",
  "SA15n1241:209": "90 anayorevāntarbhāvāt |",
  "SA15n1241:210": "91 nahyayamābhyāṃ sādhyāviparyayasādhanatvena bhidyate |",
  "SA15n1241:211": "92 nahīṣṭoktayoḥ sādhyatvena kaścidviśeṣa iti |",
  "SA15n1241:212": "93 dvayo rūpayorekasyāsiddhāvaparasya ca sandehe'naikāntika |",
  "SA15n1241:213": "94 yathā vītarāgaḥ kaścit sarvajño vā,",
  "SA15n1241:214": "vaktṛtvāditi |",
  "SA15n1241:215": "vyatireko'trāsiddhaḥ |",
  "SA15n1241:216": "sandigdho'nvayaḥ |",
  "SA15n1241:217": "95 sarvajñavītarāgayorviprakarṣād vacanādestatra sattvamasattvaṃ vā sandigdham",
  "SA15n1241:218": "96 anayoreva dvayo rūpayoḥ sandehe'naikāntikaḥ |",
  "SA15n1241:219": "97 yathā sātmakaṃ jīvaccharīraṃ prāṇādimattvāditi |",
  "SA15n1241:220": "98 na hi sātmakanirātmakābhyāmanyo rāśirasti yatrāyaṃ prāṇādirvarteta |",
  "SA15n1241:221": "99 ātmano vṛttivyavacchedābhyāṃ sarvasaṃgrahāt |",
  "SA15n1241:222": "100 nāpyanayorekatra vṛttiniścayaḥ |",
  "SA15n1241:223": "101 sātmakatvenā'nātmakatvena vā prasiddhe prāṇāderasiddheḥ |",
  "SA15n1241:224": "102 tasmājjīvaccharīrasambandhī prāṇādiḥ sātmakādanātmakācca sarvasmād vyāvṛttatvenāsiddhestābhyāṃ na vyatiricyate |",
  "SA15n1241:225": "103 na tatrānveti |",
  "SA15n1241:226": "104 ekātmanyapyasiddheḥ |",
  "SA15n1241:227": "105 nāpi sātmakādanātmakācca tasyānvayavyatirekayorabhāvaniścayaḥ |",
  "SA15n1241:228": "106 ekābhāvaniścayasyāparabhāvaniścayanāntarīyakatvāt |",
  "SA15n1241:229": "107 anvayavyatirekayoranyonyavyavachedarūpatvāt,",
  "SA15n1241:230": "tata evānvayavyatirekayoḥ sandehādanaikāntikaḥ |",
  "SA15n1241:231": "108 sādhyetarayorato niścayābhāvāt |",
  "SA15n1241:232": "109 evameṣāṃ trayāṇāṃ rūpāṇāmekaikasya dvayordvayorvā rupayorasiddhau sandehe vā yathāyogamasiddhaviruddhānaikāntikāstrayo hetvābhāsāḥ |",
  "SA15n1241:233": "110 viruddhāvyabhicāryapi saṃśayaheturuktaḥ |",
  "SA15n1241:234": "sa iha kasmānnoktaḥ?",
  "SA15n1241:235": "111 anumānaviṣaye'sambhavāt |",
  "SA15n1241:236": "112 na hi sambhavo'sti kāryasvasvabhāvayoruktalakṣaṇayoranupalambhasya ca viruddhatāyāḥ |",
  "SA15n1241:237": "113 na cānyo'vyabhicārī |",
  "SA15n1241:238": "114 tasmādavastudarśanabalapravṛttamāgamaśrayamanumānamāśritva tadarthavicāreṣu viruddhāvyabhicārī sādhanadoṣa uktaḥ |",
  "SA15n1241:239": "115 śāstrakārāṇāmartheṣu bhrāntyā viparītasvabhāvopasaṃhārasambhavāt |",
  "SA15n1241:240": "116 na hyasya sambhavo yathāvasthitavastusthitiṣvātmakāryānupalambheṣu |",
  "SA15n1241:241": "117 tatrodāharaṇam- yat sarvadeśasthitaiḥ svasambandhibhiryugapadabhisambadhyate tat sarvagatam |",
  "SA15n1241:242": "yathā''kāśam |",
  "SA15n1241:243": "abhisambadhyate ca sarvadeśāvasthitaiḥ svasambandhibhiryugapat sāmānyamiti |",
  "SA15n1241:244": "118 tatsambandhisvabhāvamātrānubandhinī taddeśasannihitasvabhāvatā |",
  "SA15n1241:245": "119 na hi yo yatra nāsti sa taddeśamātmanā vyāpnotīti svabhāvahetuprayogaḥ |",
  "SA15n1241:246": "120 dvitīyo'pi prayogaḥ- yadupalabdhilakṣaṇaprāptaṃ sannopalabhyate na tat tatrāsti |",
  "SA15n1241:247": "tadyathā- kvacidavidyamānā ghaṭaḥ |",
  "SA15n1241:248": "nopalabhyate copalabdhilakṣaṇaprāptaṃ sāmānyaṃ vyaktyantarāleṣviti |",
  "SA15n1241:249": "ayamanupalambhaḥ svabhāvaśca parasparaviruddhārthasādhanādekatra saṃśayaṃ janayataḥ |",
  "SA15n1241:250": "121 trirūpo heturuktaḥ |",
  "SA15n1241:251": "tāvatā nārthapratītiriti napṛthagdṛṣṭānto nāma sādhanāvayava kaścit |",
  "SA15n1241:252": "tena nāsya lakṣaṇaṃ pṛthagucyateḥ gatārthatvāt |",
  "SA15n1241:253": "122 hetoḥ sapakṣaḥ eva sattvamasapakṣācca sarvato vyāvṛtto rūpamuktamabhadena |",
  "SA15n1241:254": "punarviśeṣeṇa kāryasvabhāvayoruktalakṣaṇayorjanmatanmātranubandho daśanīyāvuktau |",
  "SA15n1241:255": "tacca darśayatā- yatra dhūmastatrāgniḥ,",
  "SA15n1241:256": "asatyagnau na kvacid dhūmā yathā mahānasetarayoḥ |",
  "SA15n1241:257": "yatra kṛtakatvaṃ tatrānityatvam,",
  "SA15n1241:258": "anityatvābhāve kṛtakatvāsambhavo yathā ghaṭākāśayoriti darśanīyam |",
  "SA15n1241:259": "na hyanyathā sapakṣavipakṣayāḥ sadasattve yathoktaprakāre śakye daśayitum |",
  "SA15n1241:260": "tatkāryatāniyamaḥ kāryaliṅgasya,",
  "SA15n1241:261": "svabhāvaliṅgasya ca svabhāvena vyāptiḥ |",
  "SA15n1241:262": "asmiścārthe darśite darśita eva dṛṣṭāntā bhavatiḥ,",
  "SA15n1241:263": "etāvanmātrarūpatvān tasyeti |",
  "SA15n1241:264": "123 etenaiva dṛṣṭāntadoṣā api nirastā bhavanti |",
  "SA15n1241:265": "124 yathā nityaḥ śabdo'mūrtatvāt,",
  "SA15n1241:266": "karmavat paramāṇuvad ghaṭavaditi |",
  "SA15n1241:267": "ete dṛṣṭāntābhāsāḥ sādhyasādhanadharmobhayāvikalāḥ |",
  "SA15n1241:268": "125 tathā sandigdhasādhyadharmādayaśca |",
  "SA15n1241:269": "yathā- rāgādimānayaṃ vacanād rathyāpuruṣavat |",
  "SA15n1241:270": "maraṇadharmāyaṃ puruṣo rāgādimattvād rathyāpuruṣavat |",
  "SA15n1241:271": "asarvajño'yaṃ(puruṣo)",
  "SA15n1241:272": "rāgādimattvād rathyāpuruṣavaditi |",
  "SA15n1241:273": "126 tathā'nanvayo'pradarśitānvayaśca |",
  "SA15n1241:274": "yathā- yo vaktā sa rāgādimān,",
  "SA15n1241:275": "iṣṭapuruṣavat |",
  "SA15n1241:276": "anityaḥ śabdaḥ kṛtakatvād ghaṭavaditi |",
  "SA15n1241:277": "127 tathā viparītānvayaḥ- yadanityaṃ tat kṛtakamiti |",
  "SA15n1241:278": "128 sādharmyeṇa dṛṣṭāntadoṣāḥ |",
  "SA15n1241:279": "129 vaidharmyeṇāpi- paramāṇuvat karmavad ākāśavaditi sādhyādyavyatirekiṇaḥ |",
  "SA15n1241:280": "130 tathā sandigdhasādhyavyatirekādayaḥ |",
  "SA15n1241:281": "yathā- asarvajñāḥ kapilādayo'nāptā vā avidyamānasarvajñatā''ptatāliṅgabhutapramāṇātiśayaśāsanatvāditi |",
  "SA15n1241:282": "atra vaidharmyodāharaṇam- yaḥ sarvajña āpto vā sa jyotirjñānādikamu padiṣṭavān |",
  "SA15n1241:283": "yathā-ṛṣabhavardhamānādiriti |",
  "SA15n1241:284": "tatrāsarvajñatānāptatayoḥ sādhyadharmayoḥ sandigdho vyatirekaḥ |",
  "SA15n1241:285": "131 sandigdhasādhanavatireko yathā- na trayividā brāhmaṇe grāhyavacana kaścid vivikṣitaḥ puruṣo rāgādimattvāditi |",
  "SA15n1241:286": "atra vedharmyodāharaṇam- ye grāhyavacanā na te rāgādimantaḥ,",
  "SA15n1241:287": "tadyathā gautamādayo dharmaśāstrāṇāṃ praṇetāra iti |",
  "SA15n1241:288": "gautamādibhyo rāgādimattvasya sādhanadharmasya vyāvṛttiḥ sandigdhā |",
  "SA15n1241:289": "132 sandigdhobhayavyatireko yathā- avitarāgāḥ kapilādayaḥ,",
  "SA15n1241:290": "parigrahāgrahayogāditi |",
  "SA15n1241:291": "atra vaidharmyaṇodāharanam- yo vītarāgo na tasya parigrahāgraha,",
  "SA15n1241:292": "yatharṣabhāderiti |",
  "SA15n1241:293": "ṛṣabhāderavītarāgatvaparigrahāgrahayogayoḥ sādhyasādhanadharmayoḥ sandigdho vyatiraikaḥ |",
  "SA15n1241:294": "133 avyatireko yathā- avītarāgo'yaṃ vaktṛtvāt |",
  "SA15n1241:295": "vaidharmyeṇodāharaṇam - yatrāvītarāgatvaṃ nāsti, na sa vaktā |",
  "SA15n1241:296": "yathā - upalakhaṇḍa iti |",
  "SA15n1241:297": "yadyapyupalakhaṇḍādubhayaṃ vyāvṛtta tathāpi sarvo vītarāgo na vakteti vyāptyā vyatiraikāsiddheravyatirakaḥ |",
  "SA15n1241:298": "134 apradarśitavyatireko yathā- anityaḥ śabdaḥ kṛtakatvādākāśavaditi vaidharmyeṇa |",
  "SA15n1241:299": "135 viparītavyatireko yathā- yadakṛtaka tannityaṃ bhavatīti",
  "SA15n1241:300": "136 na hyebhirdṛṣṭāntābhāsairhetoḥ sāmānyalakṣaṇaṃ sapakṣa eva sattvaṃ vipakṣo ca sarvatrāsattvameva niścayena śakyaṃ darśayituṃ viśeṣalakṣaṇaṃ vā |",
  "SA15n1241:301": "tadarthāpattyaiṣāṃ nirāso draṣṭavyaḥ |",
  "SA15n1241:302": "137 dūṣaṇā nyūnatādyuktiḥ |",
  "SA15n1241:303": "138 ye pūrvaṃ nyūnatādayaḥ sādhanadoṣā uktāsteṣāmudbhāvanaṃ dūṣaṇam |",
  "SA15n1241:304": "tena pareṣṭārthasiddhipratibandhāt |",
  "SA15n1241:305": "139 dūṣaṇābhāsāstu jātayaḥ |",
  "SA15n1241:306": "140 abhūtadoṣodbhāvanāni jātyuttaraṇīti |",
  "SA15n1241:307": "iti tṛtīaḥ parārthānumānaparicchedaḥ ||",
  "SA15n1241:308": "nyāyabinduprakaraṇaṃ samāptam"
}