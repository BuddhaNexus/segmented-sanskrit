{
  "S04n421:0": "7 janmaparivartaḥ saptamaḥ |",
  "S04n421:1": "iti hi bhikṣavo daśamāseṣu nigateṣu bodhisattvasya janmakālasamaye pratyupasthite rājñaḥ śuddhodanasya gṛhodyāne dvātriṃśatpūrvanimittāni prādurabhūvan |",
  "S04n421:2": "katamāni dvātriṃśat?",
  "S04n421:3": "sarvapuṣpāṇi suṅgībhūtāni na puṣpanti sma |",
  "S04n421:4": "puṣkariṇīṣu cotpalapadmakumudapuṇḍarīkāṇyabhyudgatāni kuḍmalībhūtāni na puṣpanti sma |",
  "S04n421:5": "tadā ca puṣpaphalavṛkṣā dharaṇītalādabhyudgamya kṣārakajātā na phalanti sma |",
  "S04n421:6": "aṣṭau ca ratnavṛkṣāḥ prādurabhūvan |",
  "S04n421:7": "viṃśati ca ratnanidhānaśatasahasrāṇyutplatya vyavasthitāni dṛśyante sma |",
  "S04n421:8": "antaḥpure ca ratnāṅkurāḥ prādurabhūvan |",
  "S04n421:9": "sugandhitailaparivāsitāśca gandhodakaśītoṣṇāḥ prasravanti sma |",
  "S04n421:10": "himavatparvatapārśvācca siṃhapotakā āgatyāgatyābhinadantaḥ kapilāhvayapuravaraṃ pradakṣiṇīkṛtya dvāramūleṣvavatiṣṭhante sma,",
  "S04n421:11": "na kaṃcitsattvaṃ viheṭhayanti sma |",
  "S04n421:12": "pañcaśatāni pāṇḍarāṇāṃ hastiśāvakānāmāgatya rājñaḥ śuddhodanasyāgrakaraiścaraṇāvabhilikhanti sma |",
  "S04n421:13": "mekhalībaddhakāśca devadārakā rājñaḥ śuddhodanasyāntaḥpure utsaṅgenotsaṅgamanuparivartamānāḥ saṃdṛśyante sma |",
  "S04n421:14": "gaganatalagatārdhakāyā nāgakanyā nānāpūjopakaraṇaparigṛhītā adhyālambamānāḥ saṃdṛśyante sma |",
  "S04n421:15": "daśa ca nāgakanyāsahasrāṇi mayūrāṅgahastakaparigṛhītā gagatatale'vasthitāḥ saṃdṛśyante sma |",
  "S04n421:16": "daśa ca pūrṇakumbhasahasrāṇi kapilavastu mahānagaraṃ pradakṣiṇīkurvanti saṃdṛśyante sma |",
  "S04n421:17": "daśa ca devakanyāsahasrāṇi gandhodakabhṛṅgāraparigṛhītā mūrdhni dhārayantyo'vasthitāḥ saṃdṛśyante sma |",
  "S04n421:18": "daśa ca devakanyāsahasrāṇi chatradhvajapatākāparigṛhītā avasthitāḥ saṃdṛśyate sma |",
  "S04n421:19": "bahūni cāpsaraḥśatasahasrāṇi śaṅkhabherīmṛdaṅgapaṇavaiḥ ghaṇṭāvasaktaiḥ pratīkṣamāṇānyavasthitāni saṃdṛśyante sma |",
  "S04n421:20": "sarve vāyavaścāvasthitā na vānti sma |",
  "S04n421:21": "sarvanadī ca prasravaṇāni ca na vahanti sma |",
  "S04n421:22": "candrasūryavimānāni nakṣatrajyotirgaṇāśca na vahanti sma |",
  "S04n421:23": "puṣyaṃ ca nakṣatrayuktamabhūt |",
  "S04n421:24": "ratnajālaparisphuṭaṃ ca rājñaḥ śuddhodanasya gṛhaṃ saṃsthitamabhūt |",
  "S04n421:25": "vaiśvānaraśca na jvalati sma |",
  "S04n421:26": "kūṭāgāraprāsādatoraṇadvārakataleṣu ca maṇiratnānyabhipralambamānāni ca saṃdṛśyante sma |",
  "S04n421:27": "dūṣyagañjāśca viviratnagañjāśca prāvṛtāḥ saṃdṛśyante sma |",
  "S04n421:28": "kākolūkagṛdhravṛkaśṛgālaśabdāścāntarhitā abhūvan |",
  "S04n421:29": "sujātajātaśabdāśca śrūyante sma |",
  "S04n421:30": "sarvajanapadakarmāntāśca samucchinnā abhūvan |",
  "S04n421:31": "utkūlanikūlāśca pṛthivīpradeśāḥ samāḥ samavasthitāḥ sarvavīthīcatvaraśṛṅgāṭakarathyāntarāpaṇamukhāni ca pāṇitalamṛṣṭānīva puṣpābhikīrṇāni virocante sma |",
  "S04n421:32": "sarvāśca gurviṇyaḥ samyaksukhena prasūyante sma |",
  "S04n421:33": "sarvaśālavanadevatāśca patreṣvardhakāyānabhinirmāya namyamānāḥ sthitāḥ saṃdṛśyante sma |",
  "S04n421:34": "imāni dvātriṃśatpūrvanimittāni prādurabhūvan ||",
  "S04n421:35": "atha khalu māyādevī bodhisattvasya janmakālasamayaṃ jñātvā bodhisattvasyaiva tejonubhāvena rātryāṃ prathame yāme rājānaṃ śuddhodanamupasaṃkramya gāthābhirabhyabhāṣata—",
  "S04n421:36": "deva śṛṇu hi mahyaṃ bhāṣato yaṃ mataṃ me",
  "S04n421:37": "aciraciracireṇā jāta udyānabuddhiḥ |",
  "S04n421:38": "yadi ca tava na roṣo naiva doṣo na mohaḥ",
  "S04n421:39": "kṣipramahu vrajeyā krīḍaudyānabhūmim ||1 ||",
  "S04n421:40": "tvamiha tapasi khinno dharmacittaprayukto",
  "S04n421:41": "ahu ca cirapraviṣṭā śuddhasattvaṃ dharentī |",
  "S04n421:42": "drumavara pratibuddhāḥ phullitā śālavṛkṣāḥ",
  "S04n421:43": "yukta bhaviya devā gantumudyānabhūmim ||2 ||",
  "S04n421:44": "ṛtupravara vasanto yoṣitāṃ maṇḍanīyo",
  "S04n421:45": "bhramaravaravighuṣṭāḥ kokilabarhigītāḥ |",
  "S04n421:46": "śuciruciravicitrā bhrāmyate puṣpareṇuḥ",
  "S04n421:47": "sādhu dadahi ājñāṃ gacchamo mā vilambaḥ ||3 ||",
  "S04n421:48": "vacanamimu śruṇitvā deviye pārthivendraḥ",
  "S04n421:49": "tuṣṭo muditacittaḥ pāriṣadyānavocat |",
  "S04n421:50": "hayagajarathaṃ paṅktyā vāhanā yojayadhvaṃ",
  "S04n421:51": "pravaraguṇasamṛddhāṃ lumbinīṃ maṇḍayadhvam ||4 ||",
  "S04n421:52": "nīlagirinikāśāṃ meghavarṇānubaddhāṃ",
  "S04n421:53": "viṃśati ca sahasrān yojayadhvaṃ gajānām |",
  "S04n421:54": "maṇikanakavicitrāṃ hemajālopagūḍhāṃ",
  "S04n421:55": "ghaṇṭarucirapārśvān ṣaḍviṣāṇāṃ gajendrān ||5 ||",
  "S04n421:56": "himarajatanikāśāṃ muñjakeśāṃ sukeśāṃ",
  "S04n421:57": "viṃśati ca sahasrān yojayadhvaṃ hayānām |",
  "S04n421:58": "kanakaracitapārśvā kiṅkiṇījālalambā",
  "S04n421:59": "pavanajavitavegā vāhanā pārthivasya ||6 ||",
  "S04n421:60": "naragaṇa raṇaśauṇḍān śūra saṃgrāmakāmān",
  "S04n421:61": "asidhanuśaraśaktipāśakhaḍgāgrahastān |",
  "S04n421:62": "viṃśati ca sahasrān yojayadhvaṃ suśīghraṃ",
  "S04n421:63": "māya saparivārāṃ rakṣathā apramattā ||7 ||",
  "S04n421:64": "maṇikanakaniṣiktāṃ lumbinīṃ kārayadhvaṃ",
  "S04n421:65": "vividhavasanaratnaiḥ sarvavṛkṣāṃ pravethā |",
  "S04n421:66": "vividhakusumacitraṃ nandanaṃ vā surāṇāṃ",
  "S04n421:67": "vadatha ca mama śīghraṃ sarvametaṃ vidhāya ||8 ||",
  "S04n421:68": "vacanamimu niśamyā pāriṣadyaiḥ kṣaṇena",
  "S04n421:69": "vāhana kṛta sajjā lumbinī maṇḍitā sā |",
  "S04n421:70": "pāriṣadya āha—",
  "S04n421:71": "jaya jaya hi narendrā āyu pālehi dīrghaṃ",
  "S04n421:72": "sarva kṛtu yathoktaṃ kāru deva pratīkṣa ||9 ||",
  "S04n421:73": "so ca naravarendro hṛṣṭacitto bhavitvā",
  "S04n421:74": "gṛhavaramanuviṣṭo iṣṭikānevamāha |",
  "S04n421:75": "yasya ahu manāpo yā ca me prītikāmā",
  "S04n421:76": "sā mi kuruta ājñāṃ maṇḍayitvātmabhāvam ||10 ||",
  "S04n421:77": "varasurabhisugandhāṃ bhāvaraṅgāṃ vicitrāṃ",
  "S04n421:78": "vasana mṛdumanojñāṃ prāvṛṇothā udagrāḥ |",
  "S04n421:79": "urasi vigalitānāṃ muktahārā bhavethā",
  "S04n421:80": "ābharaṇavibhūṣāṃ darśayethādya sarvāḥ ||11 ||",
  "S04n421:81": "tuṇapaṇavamṛdaṅgāṃ vīṇaveṇūmukuṇḍāṃ",
  "S04n421:82": "tūryaśatasahasrān yojayadhvaṃ manojñāṃ |",
  "S04n421:83": "bhūya kuruta harṣaṃ devakanyāna yūyaṃ",
  "S04n421:84": "śrutva madhuraghoṣaṃ devatāpi spṛheyuḥ ||12 ||",
  "S04n421:85": "ekarathavaresmiṃ tiṣṭhatāṃ māyadevī",
  "S04n421:86": "mā ca puruṣa istrī anya tatrāruheyā |",
  "S04n421:87": "nāri vividhavarmā taṃ rathaṃ vāhayantāṃ",
  "S04n421:88": "mā ca pratikūlaṃ mā manāpaṃ śruṇeṣyā ||13 ||",
  "S04n421:89": "hayagajarathapattīṃ sainyaśrīmadvicitrāṃ",
  "S04n421:90": "dvāri sthita nṛpasyā śrūyate uccaghoṣāḥ |",
  "S04n421:91": "kṣubhitajalanidhirvā śrūyate eva śabdo * * * * ||14 ||",
  "S04n421:93": "māya yada gṛhāto nirgatā dvāramūlaṃ",
  "S04n421:94": "ghaṇṭa śatasahasrā tāḍitā maṅgalārtham ||15 ||",
  "S04n421:95": "so ca ratha vicitro maṇḍitaḥ pārthivena",
  "S04n421:96": "api ca marusahasrairdivyasiṃhāsanebhiḥ |",
  "S04n421:97": "caturi ratanavṛkṣā patrapuṣpopapetā",
  "S04n421:98": "abhinaditamanojñāṃ haṃsakrauñcān mayūrān ||16 ||",
  "S04n421:99": "chatradhvajapatākāścocchritā vaijayantyaḥ",
  "S04n421:100": "kiṅkiṇivarajālaiśchāditaṃ divyavastraiḥ |",
  "S04n421:101": "maruvadhu gaganesmiṃ taṃ rathaṃ prekṣayante",
  "S04n421:102": "divyamadhuraghoṣaṃ śrāvayantyaḥ stuvanti ||17 ||",
  "S04n421:103": "upaviśati yadā sā māya siṃhāsanāgre",
  "S04n421:104": "pracalita trisahasrā medinī ṣaḍvikāram |",
  "S04n421:105": "puṣpa maru kṣipiṃsū ambarāṃ bhrāmayiṃsū",
  "S04n421:106": "adya jagati śreṣṭho jāyate lumbinīye ||18 ||",
  "S04n421:107": "caturi jagatipālāstaṃ rathaṃ vāhayante",
  "S04n421:108": "tridaśapatirapīndro mārgaśuddhiṃ karoti |",
  "S04n421:109": "brahma puratu gacchī durjanāṃ vārayanto",
  "S04n421:110": "amaraśatasahasrāḥ prāñjalīkā namante ||19 ||",
  "S04n421:111": "nṛpati muditacitto vīkṣate tāṃ viyūhāṃ",
  "S04n421:112": "tasya bhavati evaṃ vyakta yaṃ devadevo |",
  "S04n421:113": "yasya caturi pālā brahma sendrāśca devāḥ",
  "S04n421:114": "kuruta vipulapūjāṃ vyakta yaṃ śuddhabhāvī ||20 ||",
  "S04n421:115": "nāsti tribhavi sattvo yaḥ sahetpūjametāṃ",
  "S04n421:116": "deva atha ca nāgāḥ śakra brahmā ca pālāḥ |",
  "S04n421:117": "mūrdha tada phaleyā jīvitaṃ cāsya naśyet",
  "S04n421:118": "ayu puna atidevaḥ sarvapūjāṃ sahāti ||21 ||",
  "S04n421:119": "atha khalu bhikṣavo māyādevī caturaśītyā hayarathasahasraiḥ sarvālaṃkāravibhūṣitaiḥ parivṛtā caturaśītyā gajarathasahasraiḥ sarvālaṃkāravibhūṣitaiḥ caturaśītyā ca pattisahasraiḥ śūrairvīrairvarāṅgarūpibhiḥ susaṃnaddhadṛḍhavarmakavacitairanuparigṛhītā ṣaṣṭyā ca śākyakanyāsahasraiḥ puraskṛtā catvāriṃśatā ca sahasrai rājñaḥ śuddhodanasya jñātikulaprasūtaiḥ śākyaiḥ vṛddhadaharamadhyamaiḥ saṃrakṣitā,",
  "S04n421:120": "ṣaṣṭyā ca sahasrai rājñaḥ śuddhodanasyāntaḥpureṇa gītavādyasamyaktūryatāḍāvacarasaṃgītisaṃpravāditena parivṛtā,",
  "S04n421:121": "caturaśītyā ca devakanyāsahasraiḥ parivṛtā,",
  "S04n421:122": "caturaśītyā ca nāgakanyāsahasraiḥ caturaśītyā ca gandharvakanyāsahasraiḥ caturaśītyā ca kinnarakanyāsahasraiḥ caturaśītyā cāsurakanyāsahasraiḥ nānāvyūhālaṃkārālaṃkṛtābhiḥ nānāgītavādyavarṇabhāṣiṇībhiranugamyamānā niryāti sma |",
  "S04n421:123": "sarvaṃ ca lumbinīvanaṃ gandhodakasiktaṃ divyapuṣpābhikīrṇīkṛtamabhūt |",
  "S04n421:124": "sarvavṛkṣāśca tasmin vanavare akālapatrapuṣpaphalāni dadanti sma |",
  "S04n421:125": "devaiśca tathā tadvanaṃ samalaṃkṛtamabhūt tadyathāpi nāma miśrakāvanaṃ devānāṃ samalaṃkṛtam ||",
  "S04n421:126": "atha khalu māyādevī lumbinīvanamanupraviśya tasmādrathavarādavatīrya naramarukanyāparivṛtā vṛkṣeṇa vṛkṣaṃ paryaṭantī vanādvanaṃ caṃkramyamāṇā drumād drumaṃ nirīkṣamāṇā anupūrveṇa yenāsau plakṣo mahādrumaratnavarapravaraḥ suvibhaktaśākhaḥ samapatramañjarīdharo divyamānuṣyanānāpuṣpasaṃpuṣpito varapravarasurabhigandhinānāgandhinānāraṅgavastrābhipralambito vividhamaṇivicitraprabhojjvalitaḥ sarvaratnamūladaṇḍaśākhāpatrasamalaṃkṛtaḥ suvibhaktavistīrṇaśākhaḥ karatalanibhe bhūmibhāge suvibhaktavistīrṇanīlatṛṇamayūragrīvāsaṃnibhe kācilindikasukhasaṃsparśe dharaṇītale saṃsthitaḥ pūrvajinajanetryābhinivāsitaḥ devasaṃgītyanugītaḥ śubhavimalaviśuddhaḥ śuddhāvāsadevaśatasahasraiḥ praśāntacittairabhinatajaṭāmakuṭāvalambitāvanatamūrdhabhirabhinandyamānastaṃ plakṣavṛkṣamupajagāma ||",
  "S04n421:127": "atha sa plakṣavṛkṣo bodhisattvasya tejonubhāvenāvanamya praṇamati sma |",
  "S04n421:128": "atha māyādevī gaganatalagateva vidyut dṛṣṭiṃ dakṣiṇaṃ bāhuṃ prasārya plakṣaśākhāṃ gṛhītvā salīlaṃ gaganatalaṃ prekṣamāṇā vijṛmbhamānā sthitābhūt |",
  "S04n421:129": "atha tasmin samaye ṣaṣṭyapsaraḥśatasahasrāṇi kāmāvacaradevebhya upasaṃkramya māyādevyā upasthāne paricaryāṃ kurvanti sma ||",
  "S04n421:130": "evaṃrūpeṇa khalu puna ṛddhiprātihāryeṇa samanvāgato bodhisattvo mātuḥ kukṣigato'sthāt |",
  "S04n421:131": "sa paripūrṇānāṃ daśānāṃ māsānāmatyayena māturdakṣiṇapārśvānniṣkramati sma smṛtaḥ saṃprajānannanupalipto garbhamalairyathā nānyaḥ kaściducyate'nyeṣāṃ garbhamala iti ||",
  "S04n421:132": "tasmin khalu punarbhikṣavaḥ samaye śakro devānāmindro brahmā ca sahāpatiḥ purataḥ sthitāvabhūtām,",
  "S04n421:133": "yau bodhisattvaṃ paramagauravajātau divyakāśikavastrāntaritaṃ sarvāṅgapratyaṅgaiḥ smṛtau saṃprajñau pratigṛhṇāte sma ||",
  "S04n421:134": "yasmiṃśca kūṭāgāre bodhisattvo mātuḥ kukṣigato'sthāt,",
  "S04n421:135": "taṃ brahmā sahāpatirbrahmakāyikāśca devaputrā abhyutkṣipya brahmalokaṃ caityārthaṃ pūjārthaṃ copanāmayāmāsuḥ |",
  "S04n421:136": "aparigṛhītaḥ khalu punarbodhisattvaḥ kenacinmanuṣyabhūtena,",
  "S04n421:137": "atha tahi bodhisattvaṃ devatāḥ prathamataraṃ pratigṛhṇanti sma ||",
  "S04n421:138": "atha bodhisattvo jātamātraḥ pṛthivyāmavatarati sma |",
  "S04n421:139": "samanantarāvatīrṇasya ca bodhisattvasya mahāsattvasya mahāpṛthivīṃ bhittvā mahāpadmaṃ prādurabhūt |",
  "S04n421:140": "nandopanandau ca nāgarājānau gaganatale'rdhakāyau sthitvā śītoṣṇe dve vāridhāre'bhinirbhiṃttvā bodhisattvaṃ snāpayataḥ sma |",
  "S04n421:141": "śakrabrahmalokapālāḥ pūrvaṃgamāścānye ca bahavo devaputrāḥ śatasahasrā ye bodhisattvaṃ jātamātraṃ nānāgandhodakamuktakusumaiḥ snāpayantyabhyavakiranti sma |",
  "S04n421:142": "antarikṣe ca dve cāmare ratnacchatraṃ ca prādurbhūtam |",
  "S04n421:143": "sa tasmin mahāpadme sthitvā caturdiśamavalokayati sma |",
  "S04n421:144": "(caturdiśamavalokya)",
  "S04n421:145": "siṃhāvalokitaṃ mahāpuruṣāvalokitaṃ vyavalokayati sma ||",
  "S04n421:146": "tasmin khalu punaḥ samaye bodhisattvaḥ pūrvakuśalamūlavipākajenāpratihatena divyacakṣuprādurbhūtena divyena cakṣuṣā sarvāvantaṃ trisāhastraṃ mahāsāhastraṃ lokadhātuṃ sanagaranigamajanapadarāṣṭrarājadhānīṃ sadevamānuṣaṃ paśyati sma |",
  "S04n421:147": "sarvasattvānāṃ ca cittacaritaṃ ca prajānāti sma |",
  "S04n421:148": "jñātvā ca vyavalokayati sma-asti tvasau kaścitsattvo yo mayā sadṛśaḥ śīlena vā samādhinā vā prajñayā vā kuśalamūlacaryayā vā |",
  "S04n421:149": "yadā ca bodhisattvaḥ trisāhasramahāsāhasralokadhātau na kaṃcitsattvamātmatulyaṃ paśyati sma,",
  "S04n421:150": "atha tasminsamaye bodhisattvaḥ siṃha iva vigatabhayabhairavo'saṃtrastaḥ astambhī sucintitaṃ smṛtvā cintayitvā sarvasattvānāṃ cittacaritāni jñātvā aparigṛhīto bodhisattvaḥ pūrvāṃ diśamabhimukhaḥ sapta padāni prakrāntaḥ-pūrvaṃgamo bhaviṣyāmi sarveṣāṃ kuśalamūlānāṃ dharmāṇām |",
  "S04n421:151": "tasya prakramata uparyantarīkṣe'parigṛhītaṃ divyaśvetavipulachatraṃ cāmaraśubhe gacchantamanugacchanti sma-yatra yatra ca bodhisattvaḥ padamutkṣipati sma,",
  "S04n421:152": "tatra tatra padmāni prādurbhavanti sma |",
  "S04n421:153": "dakṣiṇāṃ diśamabhimukhaḥ sapta padāni prakrāntaḥ-dakṣiṇīyo bhaviṣyāmi devamanuṣyāṇām |",
  "S04n421:154": "paścimāṃ diśamabhimukhaḥ sapta padāni prakāntaḥ |",
  "S04n421:155": "saptame sthitvā siṃha ivāhlādanātmikāṃ vācaṃ bhāṣate sma-ahaṃ loke jyeṣṭho'haṃ loke śreṣṭhaḥ |",
  "S04n421:156": "iyaṃ me paścimā jātiḥ |",
  "S04n421:157": "kariṣyāmi jātijarāmaraṇaduḥkhasyāntam |",
  "S04n421:158": "uttarāṃ diśamabhimukhaḥ sapta padāni prakrāntaḥ-anuttaro bhaviṣyāmi sarvasattvānām |",
  "S04n421:159": "adhastāddiśamabhimukhaḥ sapta padāni prakrāntaḥ-nihaniṣyāmi māraṃ ca mārasenāṃ ca |",
  "S04n421:160": "sarvanairayikāṇāṃ ca nirayāgnipratighātāya saha dharmameghavṛṣṭiṃ varṣiṣyāmi,",
  "S04n421:161": "yena te sukhasamarpitā bhaviṣyanti |",
  "S04n421:162": "upariṣṭāddiśamabhimukhaḥ sapta padāni prakrāntaḥ,",
  "S04n421:163": "urdhvaṃ cāvalokayati sma-ullokanīyo bhaviṣyāmi sarvasattvānām |",
  "S04n421:164": "samanantarabhāṣitā ceyaṃ bodhisattvena vākū |",
  "S04n421:165": "atha tasmin samaye ayaṃ trisāhasramahāsāhasralokadhātuḥ svareṇābhivijñāpto'bhūt |",
  "S04n421:166": "iyaṃ bodhisattvasya karmavipākajā abhijñādharmatā ||",
  "S04n421:167": "yadā bodhisattvaścaramabhavika upajāyate,",
  "S04n421:168": "yadā cānuttarāṃ samyaksaṃbodhimabhisaṃbudhyate,",
  "S04n421:169": "tadā asyemānyevaṃrūpāṇi ṛddhiprātihāryāṇi bhavanti-tasmin khalu punarbhikṣavaḥ samaye saṃhṛṣitaromakūpajātāḥ sarvasattvā abhūvan |",
  "S04n421:170": "mahataśca pṛthivīcālasya loke prādurbhāvo'bhūt bhairavasya romaharṣaṇasya |",
  "S04n421:171": "aghaṭṭitāni ca divyamānuṣyakāni tūryāṇi saṃpravāditāni |",
  "S04n421:172": "sarvartukālikāśca vṛkṣāstasmin samaye trisāhasramahāsāhasralokadhātau saṃkusumitāḥ phalitāśca |",
  "S04n421:173": "viśuddhācca gaganatalānmeghaśabdaḥ śrūyate sma |",
  "S04n421:174": "apagatameghācca gaganācchanaiḥ sūkṣmasūkṣmo devaḥ pravarṣati sma |",
  "S04n421:175": "nānāvarṣadivyakusumavastrābharaṇagandhacūrṇavyāmiśrāḥ paramasukhasaṃsparśāśca saumyāḥ sugandhavātāḥ pravāyanti sma |",
  "S04n421:176": "vyapagatatamorajodhūmanīhārāśca sarvadiśaḥ suprasannā virājante sma |",
  "S04n421:177": "upariṣṭāccāntarikṣādadṛśyā gambhīrā mahābrahmaghoṣāḥ saṃśrūyante sma |",
  "S04n421:178": "sarvacandrasūryaśakrabrahmalokapālaprabhāścābhibhūtā abhūvan |",
  "S04n421:179": "paramasukhasaṃsparśayā ca sarvasattvakāyacittasukhasaṃjananyā lokottarayā anekaśatasahasravarṇaprabhayā sarvatrisāhasramahāsāhasralokadhātuḥ parisphuṭo'bhūt |",
  "S04n421:180": "samantarajātasya khalu punarbodhisattvasyaikāntasukhasamarpitāḥ sarvasattvā babhūvuḥ |",
  "S04n421:181": "sarvarāgadveṣamohadarpārativiṣādabhayalobherṣyāmātsaryavigatāḥ sarvākuśalakriyāprativiratā vyādhitānāṃ sattvānāṃ vyādhaya upaśāntāḥ |",
  "S04n421:182": "kṣutpipāsitānāṃ sattvānāṃ kṣutpipāsā prasrabdhābhūt |",
  "S04n421:183": "madyamadamattānāṃ ca sattvānāṃ madāpagamaḥ saṃvṛttaḥ |",
  "S04n421:184": "unmattaiśca smṛtiḥ pratilabdhā |",
  "S04n421:185": "cakṣurvikalaiśca sattvaiścakṣuḥ pratilabdham,",
  "S04n421:186": "śrotravikalaiśca sattvaiḥ śrotram |",
  "S04n421:187": "aṅgapratyaṅgavikalendriyāścāvikalendriyāḥ saṃvṛttāḥ |",
  "S04n421:188": "daridraiśca dhanāni pratilabdhāni |",
  "S04n421:189": "bandhanabaddhāśca bandhanebhyo vimuktāḥ |",
  "S04n421:190": "āvīcimādiṃ kṛtvā sarvanairayikāṇāṃ sattvānāṃ sarvakāraṇād duḥkhaṃ tasminsamaye prasrabdham |",
  "S04n421:191": "tiyagyonikānāmanyonyabhakṣaṇādi duḥkham,",
  "S04n421:192": "yamalokikānāṃ sattvānāṃ kṣutpipāsādiduḥkhaṃ vyupaśāntamabhūt ||",
  "S04n421:193": "yadā ca bodhisattvo jātamātraḥ sapta padāni prakrānto'bhūt,",
  "S04n421:194": "asaṃkhyeyākalpakoṭinayutaśatasahasraiḥ sucaritacaraṇairmahāvīryamahāsthāmadharmatāpratilambhena tasmin samaye daśadiglokadhātusthitā buddhā bhagavantastaṃ pṛthvīpradeśaṃ vajramayadhitiṣṭhanti sma |",
  "S04n421:195": "yena mahāpṛthivī tasmin pradeśe nāvatīryata,",
  "S04n421:196": "tāvanmahābalavegasamanvāgato hi bhikṣavo jātamātro bodhisattvaḥ sapta padāni prakrānto'bhūt |",
  "S04n421:197": "sarvalokāntarikāśca tasmin samaye mahatāvabhāsena sphuṭā abhūvan |",
  "S04n421:198": "mahāṃśca tasmin samaye gītaśabdo'bhūnnṛtyaśabdaḥ |",
  "S04n421:199": "aprameyāśca tasmin samaye puṣpacūrṇagandhamālyaratnābharaṇavastrameghā abhipravarṣanti sma |",
  "S04n421:200": "paramasukhasamarpitāśca sarvasattvā abhūvan |",
  "S04n421:201": "saṃkṣepādacintyā sā kriyābhūt,",
  "S04n421:202": "yadā bodhisattvo loke prādurabhūt sarvalokābhyudgataḥ ||",
  "S04n421:203": "atha khalvāyuṣmānānandaḥ utthāyāsanādekāṃsamuttarāsaṅgaṃ kṛtvā dakṣiṇajānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-sarvasattvānāṃ bhagavaṃstathāgata āścaryabhūto'bhūt,",
  "S04n421:204": "bodhisattvabhūt evādbhutadharmasamanvāgataśca |",
  "S04n421:205": "kaḥ punarvādaḥ evaṃ hyanuttarāṃ samyaksaṃbodhimabhisaṃbuddhaḥ |",
  "S04n421:206": "eṣo'haṃ bhagavaṃścatuṣpañcakṛtvo'pi daśakṛtvo'pi yāvatpañcāśatkṛtvo'pi śatakṛtvo'pi yāvadanekaśatasahasraśo'pyahaṃ bhagavan buddhaṃ bhagavantaṃ śaraṇaṃ gacchāmi ||",
  "S04n421:207": "evamukte bhagavānāyuṣmantamānandametadavocat-bhaviṣyanti khalu punarānanda anāgate'dhvani kecidbhikṣavo'bhāvitakāyā abhāvitacittā abhāvitaśīlā abhāvitaprajñā bālā apaṇḍitā ābhimānikā uddhatā unnatā asaṃvṛtā vikṣiptacittāḥ kāṅkṣāparīttā vicikitsābahulā aśraddhāḥ śramaṇamalāḥ śramaṇapratirūpakāḥ |",
  "S04n421:208": "te na śraddāsyanti imāmevaṃrūpāṃ bodhisattvasya garbhāvakrāntipariśuddhim |",
  "S04n421:209": "te'nyonyamekānte saṃnipātyaivaṃ vakṣyanti-paśyata bho yūyametadapūjyamānaṃ bodhisattvasya kila mātuḥ kukṣigatasyoccāraprasrāvamaṇḍoparimiśrasya īdṛśī vibhūtirāsīt |",
  "S04n421:210": "sa ca kila abhiniṣkrāman māturdakṣiṇāyāḥ kukṣeranupalipto garbhamalenābhūditi |",
  "S04n421:211": "kathametadyojyate?",
  "S04n421:212": "na punaste mohapuruṣā evaṃ jñāsyanti-na sukṛtakarmaṇāṃ sattvānāmuccāraprasrāvamaṇḍe kāyaḥ saṃbhavatīti |",
  "S04n421:213": "bhadrikā khalvapi tathārūpāṇāṃ sattvānāṃ garbhāvakrāntirbhavati |",
  "S04n421:214": "garbhāvasthitaśca sattvānukampayā hi bodhisattvo manuṣyaloke upapadyate,",
  "S04n421:215": "na devabhūta eva dharmacakraṃ pravartayati |",
  "S04n421:216": "tatkasmāt? mā khalvānanda sattvāḥ kausīdyamāpatsyante |",
  "S04n421:217": "devabhūtaḥ sa bhagavān tathāgato'rhan samyaksaṃbuddhaḥ,",
  "S04n421:218": "vayaṃ tu manuṣyamātrāḥ |",
  "S04n421:219": "na vayaṃ samarthāstatsthānaṃ paripūrayitumiti kausīdyamāpadyeran |",
  "S04n421:220": "na khalu punasteṣāṃ mohapuruṣāṇāṃ dharmastainyakānāmevaṃ bhaviṣyati-acintyo hi sa sattvaḥ,",
  "S04n421:221": "nāsāvasmābhiḥ prāmāṇikaḥ kartavya iti |",
  "S04n421:222": "api tu khalvānanda buddhaṛddhiprātihāryamapi te tasmin kāle nāvakalpayiṣyanti,",
  "S04n421:223": "kimaṅga punarbodhisattvabhūtasya tathāgatasya bodhisattvaprātihāryāṇi |",
  "S04n421:224": "paśya ānanda kiyantaṃ te mohapuruṣā bahvapuṇyābhisaṃskāramabhisaṃskariṣyanti,",
  "S04n421:225": "ye buddhadharmān pratikṣepsyanti lābhasatkāraślokābhibhūtā uccāralagnā lābhasatkārābhibhūtā itarajātīyāḥ ||",
  "S04n421:226": "ānanda āha-mā maivaṃrūpā bhagavan anāgate'dhvani bhikṣavo bhaviṣyanti ya imāmevaṃ bhadrikāṃ sūtrāntāṃ pratikṣepsyanti pratipakṣaṃ pakṣanti ca ||",
  "S04n421:227": "bhagavānāha-evaṃrūpāśca te ānanda sūtrāntāṃ prapikṣepsyanti,",
  "S04n421:228": "prativakṣyanti cānekaprakārān cānyān pāpakānabhisaṃskārānabhisaṃskariṣyanti |",
  "S04n421:229": "anarthikāśca te śrāmaṇyena bhaviṣyanti ||",
  "S04n421:230": "ānanda āha-kā punarbhagavan teṣāṃ tathārūpāṇāmasatpuruṣāṇāṃ gatirbhaviṣyati?",
  "S04n421:231": "ko'bhisaṃparāyaḥ?",
  "S04n421:232": "bhagavānāha-yā gatirbuddhabodhimantardhāyāpyatītānāgatapratyutpannāṃśca buddhān bhagavato'tyākhyāya tāṃ te gatiṃ gamiṣyanti ||",
  "S04n421:233": "atha khalvāyuṣmānānandaḥ saṃharṣitaromakūpajāto namo buddhāya ityuktvā bhagavantametadavocatmūrchā me bhagavan kāyasyābhūdimaṃ teṣāmasatpuruṣāṇāṃ samudācāraṃ śrutvā ||",
  "S04n421:234": "bhagavānāha-na teṣāmānanda samācāro bhaviṣyati |",
  "S04n421:235": "viṣamasamudācārāḥ khalu punaste sattvā bhaviṣyanti |",
  "S04n421:236": "te tena viṣamena samudācāreṇavīcau mahānarake prapatiṣyanti |",
  "S04n421:237": "tatkasya hetoḥ?",
  "S04n421:238": "ye kecidānanda bhikṣavo vā bhikṣuṇyo vā upāsako vā upāsikā vā imānevaṃrūpān sūtrāntān śrutvā nādhimokṣyanti na śraddhāsyanti na prativetsyanti,",
  "S04n421:239": "te cyutāḥ samānā avīcau mahānarake prapatiṣyanti |",
  "S04n421:240": "mā ānanda tathāgatāprāmāṇikaṃ akārṣuḥ |",
  "S04n421:241": "tatkasmāddhetoḥ?",
  "S04n421:242": "aprameyo hyānanda tathāgato gambhīro vipulo duravagāhaḥ |",
  "S04n421:243": "yeṣāṃ keṣāṃcidānanda imānevaṃrūpān sūtrāntāñchrutvopapatsyate prītiprāmodyam,",
  "S04n421:244": "prasādalābhāstaiḥ sattvaiḥ sulabdhāḥ |",
  "S04n421:245": "amoghaṃ ca teṣāṃ jīvitam,",
  "S04n421:246": "amoghaṃ ca teṣāṃ mānuṣyam,",
  "S04n421:247": "sucaritacaraṇāśca te,",
  "S04n421:248": "ādattaṃ ca taiḥ sāram,",
  "S04n421:249": "muktāśca te tribhyo'pāyebhyaḥ,",
  "S04n421:250": "bhaviṣyanti ca te putrāstathāgatasya,",
  "S04n421:251": "pariprāptaṃ ca taiḥ sarvakāryam,",
  "S04n421:252": "amoghaśca teṣāṃ śraddhāpratilambhaḥ,",
  "S04n421:253": "suvibhakta ca tai rāṣṭrapiṇḍam,",
  "S04n421:254": "prasannāśca te'grasattvaiḥ,",
  "S04n421:255": "saṃchinnāstairmārapāśāḥ,",
  "S04n421:256": "nistīrṇaśca taiḥ saṃsārāṭavīkāntāraḥ,",
  "S04n421:257": "samuddhṛtaśca taiḥ śokaśalyaḥ,",
  "S04n421:258": "anuprāptaṃ ca taiḥ prāmodyavastu,",
  "S04n421:259": "sugṛhītāni ca taiḥ śaraṇagamanāni,",
  "S04n421:260": "dakṣiṇīyāśca te pūjārhāḥ,",
  "S04n421:261": "durlabhaprādurbhāvāśca te loke,",
  "S04n421:262": "dakṣiṇīyāśca te dhārayitavyāḥ |",
  "S04n421:263": "tatkasya hetoḥ?",
  "S04n421:264": "tathā hi-te sarvaloke imamevaṃ sarvalokavipratyanīkaṃ tathāgatadharmaṃ śraddadhanti |",
  "S04n421:265": "na te ānanda sattvā avarakeṇa kuśalamūlena samanvāgatā bhavanti |",
  "S04n421:266": "te cānanda sattvā mamaikajātipratibaddhāni mitrāṇi bhaviṣyanti |",
  "S04n421:267": "tatkasmāddhetoḥ?",
  "S04n421:268": "kaścidānanda śravaṇādeva priyo bhavati manāpaśca na tu darśanena |",
  "S04n421:269": "kaścidānanda darśanenāpi priyo bhavati manāpaśca na tu khalu punaḥ śravaṇena |",
  "S04n421:270": "kaścidānanda darśanenāpi śravaṇenāpi priyo bhavati manāpaśca |",
  "S04n421:271": "teṣāṃ keṣāṃcidānanda ahaṃ darśanena vā śravaṇena vā priyo manāpo bhaveyaṃ niṣṭhāṃ tvaṃ tatra gacchethāḥ-na tāni mamaikajātipratibaddhāni mitrāṇi |",
  "S04n421:272": "dṛṣṭāste tathāgatena,",
  "S04n421:273": "mocayitavyāste tathāgatena,",
  "S04n421:274": "te samaguṇapratyaṃśāḥ,",
  "S04n421:275": "te tathāgataguṇapratyaṃśāḥ,",
  "S04n421:276": "te tathāgatena kartavyā upāsakāḥ,",
  "S04n421:277": "te tathāgataṃ śaraṇaṃ gatāḥ,",
  "S04n421:278": "upāttāste tathāgatena |",
  "S04n421:279": "mamāntikāt khalvapyānanda pūrvaṃ bodhisattvacaryāmeva tāvaccarato ye kecidbhayārditāḥ sattvā āgatya abhayaṃ pratiyācante sma,",
  "S04n421:280": "tebhyo'haṃ sattvebhyo'bhayaṃ dattvān,",
  "S04n421:281": "kimaṅga punaretarhyanuttarāṃ samyaksaṃbodhimabhisaṃbuddhaḥ |",
  "S04n421:282": "śraddhāyāmānanda yogaḥ karaṇīyaḥ |",
  "S04n421:283": "idaṃ tathāgato vijñāpayati |",
  "S04n421:284": "yadānanda tathāgatena yuṣmākaṃ karaṇīyaṃ kṛtam,",
  "S04n421:285": "tattathāgatena śodhito mānaśalyaḥ |",
  "S04n421:286": "śravaṇenāpyānanda mitrasya nanu yojanaśatāntaramapi gacchanti,",
  "S04n421:287": "gatvā ca sukhitā bhavanti adṛṣṭapūrvaṃ mitraṃ dṛṣṭvā |",
  "S04n421:288": "kaḥ punarvādo ye māṃ niśritya kuśalamūlānyavaropayanti |",
  "S04n421:289": "jñāsyantyānanda tathāgatā arhantaḥ samyaksaṃbuddhāḥ-pūrva mitrāṇyete sattvāstathāgatānām,",
  "S04n421:290": "asmākamapyete mitrāṇi bhavantīti |",
  "S04n421:291": "tatkasmāt khalu punarānanda mitraṃ mitrasya priyaṃ ca manāpaṃ ca bhavati?",
  "S04n421:292": "tasyāpi (tadapi)",
  "S04n421:293": "priyameva bhavati,",
  "S04n421:294": "mitrasya yatpriyaṃ mitram,",
  "S04n421:295": "tadapi priyameva bhavati manāpaṃ ca |",
  "S04n421:296": "tasmāttarhyānanda ārocayāmi ca prativedayāmi ca |",
  "S04n421:297": "śraddhāmātrakamutpādayatha |",
  "S04n421:298": "anuparindiṣyāmo vayamanāgatānāṃ tathāgatānāmarhatāṃ samyaksaṃbuddhānāmantike,",
  "S04n421:299": "te'smākamapi mitrāṇīti viditvā yathābhiprāyaṃ paripūrayiṣyanti |",
  "S04n421:300": "tadyathāpi nāma ānanda kasyacideva puruṣasyaikaputrako bhavet suvayāḥ pradakṣiṇagrāhī |",
  "S04n421:301": "sa ca puruṣo bahumitro bhavet |",
  "S04n421:302": "sa tasmin pitari kālagate na hi vihanyeta pitṛmitrasuparigṛhītaḥ |",
  "S04n421:303": "evabheva ānanda ye kecinmama śraddhāsyanti tānahamupādadāmi |",
  "S04n421:304": "mitrāṇīva mama tāni |",
  "S04n421:305": "(te) mama śaraṇaṃ gatāḥ |",
  "S04n421:306": "bahumitraśca tathāgataḥ |",
  "S04n421:307": "tāni ca tathāgatasya mitrāṇi bhūtavādīni na mṛṣāvādīni |",
  "S04n421:308": "anuparindāmyahaṃ bhūtavādīnām |",
  "S04n421:309": "yāni tathāgatasya mitrāṇyanāgatāstathāgatā arhantaḥ samyaksaṃbuddhā |",
  "S04n421:310": "śraddhāyāmānanda yogaḥ karaṇīyaḥ |",
  "S04n421:311": "atrāhaṃ yuṣmān vijñāpayāmīti ||",
  "S04n421:312": "iti hi jāte bodhisattve gaganatalagatānyapsaraḥkoṭinayutaśatasahasrāṇi divyaiḥ puṣpadhūpagandhamālyavilepanavastrābharaṇairmāyādevīmabhyavakiranti sma |",
  "S04n421:313": "tatredamucyate—",
  "S04n421:314": "śubhavimalaviśuddhahemaprabhā candrasūryaprabhā",
  "S04n421:315": "ṣaṣṭi daśasahasra devāpsarā mañjughoṣasvarāḥ |",
  "S04n421:316": "tasmi kṣaṇi upetya tāṃ lumbinīṃ māyadevyabruvan",
  "S04n421:317": "mā khu jani viṣādu tuṣṭā bhavopasthāyikāṣte vayam ||22 ||",
  "S04n421:318": "bhaṇahi kiṃ karaṇīyu kiṃ kurmahe kena kāryaṃ ca te",
  "S04n421:319": "vayaṃ tava susamarthopasthāyikā premabhāvasthitāḥ |",
  "S04n421:320": "api ca bhava udagra harṣānvitā mā ca khedaṃ janehi",
  "S04n421:321": "jarāmaraṇavighāti vaidyottamaṃ adya devī janeṣī laghum ||23 ||",
  "S04n421:322": "yatha druma pariphulla saṃpuṣpitā śālavṛkṣā ime",
  "S04n421:323": "yatha ca marusahasra pārśve sthitā bhrāmayanto bhujān |",
  "S04n421:324": "yatha ca cali sasāgarā medinī ṣaḍvikārā iyaṃ",
  "S04n421:325": "divi divi ca vighuṣṭa lokottaraṃ tvaṃ janeṣī sutam ||24 ||",
  "S04n421:326": "yatha ca prabha viśuddha vibhrājate svarṇavarṇa śubhā",
  "S04n421:327": "tūryaśata manojñā cāghaṭṭitā ghuṣyayante'mbare |",
  "S04n421:328": "yatha ca śatasahasra śuddhā śubhā vītarāgāḥ surā",
  "S04n421:329": "namiṣu muditacittā adyo jane sarvaloke hitam ||25 ||",
  "S04n421:330": "śakramapi ca brahmapālāpi cānyā ca yā devatā",
  "S04n421:331": "tuṣṭamuditacittā pārśve sthitā nāmayanto bhujām |",
  "S04n421:332": "so ca puruṣasiṃha śuddhavrato (bhittva)",
  "S04n421:333": "kukṣinirdhāvito",
  "S04n421:334": "kanakagirinikāśa śuddhavrato niṣkramī nāyakaḥ ||26 ||",
  "S04n421:335": "śakramapi ca brahma tau pāṇibhiḥ saṃpratīcchā muniṃ",
  "S04n421:336": "kṣetra śatasahasra saṃkampitā ābha muktā śubhā |",
  "S04n421:337": "api ca triṣu apāyi sattvā sukhī nāsti duḥkhaṃ puna",
  "S04n421:338": "amaraśatasahasra puṣpāṃ kṣipī bhrāmayantyambarān ||27 ||",
  "S04n421:339": "vīryabalaupeta vajrātmikā medinī saṃsthitā('bhuttadā)",
  "S04n421:340": "padmu ruciracitru abhyudgato yatra (cakrāṅgacitrebhiḥ)",
  "S04n421:341": "padbhyāṃ sthito('pi) nāyakaḥ |",
  "S04n421:342": "sapta pada kramitva brahmasvaro muñci ghoṣottamaṃ",
  "S04n421:343": "jaramaraṇavighāti vaidyottamo bheṣyi sattvottamaḥ ||28 ||",
  "S04n421:344": "gaganatala sthihitva brahmottamo śakradevottamaḥ",
  "S04n421:345": "śuciruciraprasannagandhodakairvisnapī nāyakam |",
  "S04n421:346": "api ca uragarājā śītoṣṇa dve vāridhāre śubhe(vyamuñcatāntarīkṣe sthitāḥ)",
  "S04n421:347": "amara śatasahasra gandhodakairvisnapī nāyakam ||29 ||",
  "S04n421:348": "lokapālāśca saṃbhrānta saṃdhārayantī karaiḥ śobhanaiḥ |",
  "S04n421:349": "trisahasrā iyaṃ bhūmiḥ kampate sacarācarā ||30 ||",
  "S04n421:350": "prabhā ca rucirā muktā apāyāśca viśodhitāḥ |",
  "S04n421:351": "kleśaduḥkhāśca te śāntā jāte lokavināyake ||31 ||",
  "S04n421:352": "kṣipanti marutaḥ puṣpaṃ jāte'sminnaranāyake |",
  "S04n421:353": "krama sapta padāṃ vīraḥ kramate balavīryavān ||32 ||",
  "S04n421:354": "pādau nikṣipate yatra bhūmau padmavarāḥ śubhāḥ |",
  "S04n421:355": "abhyudgacchaṃstato mahyāṃ sarvaratnavibhūṣitāḥ ||33 ||",
  "S04n421:356": "yadā sapta padāṃ gatvā brahmasvaramudāhari |",
  "S04n421:357": "jarāmaraṇavighāti bhiṣagvara ivodgataḥ ||34 ||",
  "S04n421:358": "vyavalokayitvā ca viśārado diśaḥ",
  "S04n421:359": "tato girāṃ muñcati arthayuktām |",
  "S04n421:360": "jyeṣṭho'haṃ sarvalokasya śraṣṭho (loke vināyakaḥ)",
  "S04n421:361": "iyaṃ ca jātirmama paścimā (iti) ||35 ||",
  "S04n421:362": "hāsyaṃ ca muktaṃ naranāyakena",
  "S04n421:363": "salokapālairmarubhiśca sendraiḥ |",
  "S04n421:364": "prasannacittairvaragandhavāribhiḥ",
  "S04n421:365": "saṃskārito lokahitārthakārī ||36 ||",
  "S04n421:366": "api coragendraiḥ sahitaiḥ samagraiḥ",
  "S04n421:367": "gandhogradhārāvisaraiḥ snapiṃsu |",
  "S04n421:368": "anye'pi devā nayutā (sthitāḥ)'ntarīkṣe",
  "S04n421:369": "snapiṃsu gandhāgrajine svayaṃbhum ||37 ||",
  "S04n421:370": "śvetaṃ ca vipulaṃ chatraṃ cāmarāṃśca śubhāmbarān |",
  "S04n421:371": "antarīkṣe gatā devāḥ snāpayanti nararṣabham ||38 ||",
  "S04n421:372": "pañcakulikaśatāni prasūyante sma |",
  "S04n421:373": "puruṣa tvaritu gatva śuddhodanamabravīt harṣito",
  "S04n421:374": "vṛddhi vipula jātu devā suto bhūṣito lakṣaṇaiḥ |",
  "S04n421:375": "mahakularatanasya (vṛddhibhūtā)",
  "S04n421:376": "vyakto asau cakravartīśvaraḥ",
  "S04n421:377": "na ca bhavi pratiśatru jambudhvaje ekachatro bhavet ||39 ||",
  "S04n421:378": "dvitiyu puruṣu gatva (rājñi)",
  "S04n421:379": "śuddhodane śleṣayitvā krame",
  "S04n421:380": "vṛddhi vipula deva jātā nṛpe śākiyānāṃ kule |",
  "S04n421:381": "pañcaviṃśatisahasra jātāḥ sutāḥ śākiyānāṃ gṛhe",
  "S04n421:382": "sarvi balaupeta nagnāḥ samā duṣpradharṣā paraiḥ ||40 ||",
  "S04n421:383": "aparu puruṣa āha devā śruṇā nandaśabdaṃ mamā",
  "S04n421:384": "chandakapramukhāni ceṭīsutā jāta aṣṭau śatā |",
  "S04n421:385": "api ca daśasahasra jātā hayāḥ kaṇṭhakasya sakhā",
  "S04n421:386": "turagavarapradhāna hemaprabhā mañjukeśā varāḥ ||41 ||",
  "S04n421:387": "viṃśati ca sahasra paryantakāḥ koṭṭarājāstathā",
  "S04n421:388": "nṛpati kramatalebhi cānvākramī sādhu devā jayā |",
  "S04n421:389": "ājñā khalu dadāhi gacchāma kiṃ vā karomo nṛpā",
  "S04n421:390": "tvamiha vaśitu prāptu bhṛtyā vayaṃ bhaṭṭa devā jayā ||42 ||",
  "S04n421:391": "viṃśati ca sahasra nāgottamā hemajālojjvalā",
  "S04n421:392": "tvaritamupagamiṃsu rājño gṛhaṃ garjamānā nabhe |",
  "S04n421:393": "kṛṣṇaśabala vatsa gopāmukhā jāta ṣaṣṭiśatā",
  "S04n421:394": "iyamapi suti devadevottame vṛddhi rājño gṛhe ||43 ||",
  "S04n421:395": "api ca nṛpati gaccha prekṣa svayaṃ sarvameva prabho (puṇyateja prabho)",
  "S04n421:396": "naramarutasahasra ye harṣitā dṛṣṭva jāte guṇāṃ |",
  "S04n421:397": "bodhivara aśoka saṃprasthitāḥ kṣipra bhomā jināḥ ||44 || iti ||",
  "S04n421:398": "iti hi bhikṣavo jāte bodhisattve tatkṣaṇaṃ dānanisargaḥ punaruttari pravartate sma |",
  "S04n421:399": "pañca ca kulikāśatāni prasūyante sma,",
  "S04n421:400": "daśa ca kanyāsahasrāṇi yaśovatīpramukhāni |",
  "S04n421:401": "aṣṭau dāsīśatāni aṣṭau dāsaśatāni chandakapramukhāni |",
  "S04n421:402": "daśa vaḍavāsahasrāṇi daśa kiśorasahasrāṇi kaṇṭhakapramukhāni |",
  "S04n421:403": "pañca kareṇusahasrāṇi pañca piṅgasahasrāṇi prasūyante sma |",
  "S04n421:404": "tāni sarvāṇi rājñā śuddhodanena pustavaropitāni kumārasya krīḍārthaṃ dattānyabhūvan ||",
  "S04n421:405": "caturṇāṃ ca dvīpakoṭīśatasahasrāṇāṃ madhye pṛthivīpradeśe aśvatthayaṣṭiḥ prādurabhūdantardvīpe ca candanavanaṃ prādurbabhūva bodhisattvasya paribhogārthaṃ bodhisattvasyaivānubhāvena |",
  "S04n421:406": "pañca codyānaśatāni samantānnagarasya prādurbabhūvurbodhisattvasya paribhogāya |",
  "S04n421:407": "pañca ca nidhānasahasrāṇi dharaṇītalādutplutya mukhaṃ darśayanti sma |",
  "S04n421:408": "iti hi ye kecidrājñaḥ śuddhodanasyārthābhipretā abhūvan,",
  "S04n421:409": "te sarve samṛddhābhipretā abhūvan saṃsiddhāḥ ||",
  "S04n421:410": "tato rājñaḥ śuddhodanasyaitadabhūt-kimahaṃ kumārasya nāmadheyaṃ kariṣyāmīti |",
  "S04n421:411": "tato'syaitadabhūt- asya hi jātamātreṇa mama sarvārthāḥ saṃsiddhāḥ |",
  "S04n421:412": "yannvahamasya sarvārthasiddha iti nāma kuryām |",
  "S04n421:413": "tato rājā bodhisattvaṃ mahatā satkāreṇa satkṛtya sarvārthasiddho'yaṃ kumāro nāmnā bhavatu iti nāmāsyākārṣīt ||",
  "S04n421:414": "iti hi bhikṣavo jāte bodhisattve mātuḥ kukṣipārśvamakṣatamanupahatamabhavadyathā pūrvaṃ tathā paścāt |",
  "S04n421:415": "tritaviṣyandāmbukūpāḥ prādurabhūvan api ca sugandhatailapuṣkariṇyaḥ |",
  "S04n421:416": "pañcāpsaraḥ-sahasrāṇi divyagandhaparivāsitatailaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma |",
  "S04n421:417": "pañcāpsaraḥsahasrāṇi divyānulepanaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma |",
  "S04n421:418": "pañcāpsaraḥsahasrāṇi divyagandhodakaparipūrṇaghaṭāparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma |",
  "S04n421:419": "paccāpsaraḥsahasrāṇi divyānulepanaparigṛhītani bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma |",
  "S04n421:420": "pañcāpsaraḥsahasrāṇi divyadārakācīvaraparigṛhītāni bodhisatvamātaramupasaṃkramya sujārajāte tāmaklāntakāyatāṃ ca paripṛcchanti sma |",
  "S04n421:421": "pañcāpsaraḥ- sahasrāṇi divyadārakābharaṇaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma |",
  "S04n421:422": "pañcāpsaraḥsahasrāṇi divyatūryasaṃgītisaṃprabhaṇitena bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma |",
  "S04n421:423": "yāvantaśceha jambudvīpe bāhyāḥ pañcabhijñā ṛṣayaste sarve gaganatalenāgatya rājñaḥ śuddhodanasya purataḥ sthitvā jayavṛddhiśabdamanuśrāvayanti sma ||",
  "S04n421:424": "iti hi bhikṣavo jātamātro bodhisattvaḥ saptarātraḥ lumbinīvane divyamānuṣyakaistūryatālāvacaraiḥ satkriyate sma,",
  "S04n421:425": "gurukriyate sma,",
  "S04n421:426": "mānyate sma,",
  "S04n421:427": "pūjyate sma,",
  "S04n421:428": "khādyabhojyasvādanīyāni viśrāṇyante sma |",
  "S04n421:429": "sarvaśākyagaṇāśca saṃnipātyānandaśabdamudīrayanti sma,",
  "S04n421:430": "dānāni ca dadanti sma,",
  "S04n421:431": "puṇyāni ca kurvanti sma |",
  "S04n421:432": "dvātriṃśacca brāhmaṇaśatasahasrāṇi dine dine saṃtarpyante sma |",
  "S04n421:433": "yeṣāṃ ca yenārthena tebhyastaddīyate sma |",
  "S04n421:434": "śakraśca devānāmindro brahmā ca tasyāṃ brāhmaṇaparṣadi māṇavakarūpamabhinirmāyāgrāsane niṣadyemāṃ maṅgalyāṃ gāthāmabhyabhāṣatām-",
  "S04n421:435": "apāyāśca yathā śāntā sukhī sarvaṃ yathā jagat |",
  "S04n421:436": "dhruvaṃ sukhāvaho jātaḥ sukhe sthāpayitā jagat ||45 ||",
  "S04n421:437": "yathā vitimirā cābhā ravicandrasuraprabhāḥ |",
  "S04n421:438": "abhibhūtā na bhāsante dhruvaṃ puṇyaprabhodbhavaḥ ||46 ||",
  "S04n421:439": "paśyantyanayanā yadvacchrotrahīnāḥ śruṇanti ca |",
  "S04n421:440": "unmattakāḥ smṛtīmanto bhavitā lokacetiyaḥ ||47 ||",
  "S04n421:441": "na bādhante yathā kleśā jātaṃ maitrajanaṃ jagat |",
  "S04n421:442": "niḥsaṃśayaṃ brahmakoṭīnāṃ bhavitā pūjanārahaḥ ||48 ||",
  "S04n421:443": "yathā saṃpuṣpitāḥ śālā medinī ca samā sthitā |",
  "S04n421:444": "dhruvaṃ sarvajagatpūjyaḥ sarvajño'yaṃ bhaviṣyati ||49 ||",
  "S04n421:445": "yathā nirākulo loko mahāpadmo yathodbhavaḥ |",
  "S04n421:446": "niḥsaṃśayaṃ mahātejā lokanātho bhaviṣyati ||50 ||",
  "S04n421:447": "yathā ca mṛdukā vātā divyagandhopavāsitāḥ |",
  "S04n421:448": "śamenti vyādhiṃ sattvānāṃ vaidyarājo bhaviṣyati ||51 ||",
  "S04n421:449": "vītarāgā yathā ceme rūpadhātau marucchatāḥ |",
  "S04n421:450": "kṛtāñjaliṃ namasyante dakṣiṇīyo bhaviṣyati ||52 ||",
  "S04n421:451": "yathā ca manujā devān devāḥ paśyanti mānuṣān |",
  "S04n421:452": "heṭhayanti na cānyonyaṃ sārthavāho bhaviṣyati ||53 ||",
  "S04n421:453": "yathā ca jvalanaḥ śāntaḥ sarvā nadyaśca visthitāḥ |",
  "S04n421:454": "sūkṣmaṃ ca kampate bhūmiḥ bhavitā tattvadarśakaḥ ||54 || iti ||",
  "S04n421:455": "iti hi bhikṣavaḥ saptarātrajātasya bodhisattvasya mātā māyādevī kālamakarot |",
  "S04n421:456": "sā kālagatā trāyatriṃśati deveṣūpapadyata |",
  "S04n421:457": "syāt khalu punarbhikṣavo yuṣmākamevaṃ bodhisattvāparādhena māyādevī kālagateti?",
  "S04n421:458": "na khalvevaṃ draṣṭavyam |",
  "S04n421:459": "tatkasmāddhetoḥ?",
  "S04n421:460": "etat paramaṃ hi tasyā āyuṣpramāṇamabhūt |",
  "S04n421:461": "atītānāmapi bhikṣavo bodhisattvānāṃ saptarātrajātānāṃ janetryaḥ kālamakurvanta |",
  "S04n421:462": "tatkasmāddhetoḥ?",
  "S04n421:463": "vivṛddhasya hi bodhisattvasya paripūrṇendriyasyābhiniṣkrāmato māturhṛdayaṃ sphuṭet ||",
  "S04n421:464": "iti hi bhikṣavaḥ saptame divase yādṛśenaiva vyūhena māyādevī kapilavastuno mahānagarādudyānabhūmimabhiniṣkrāntābhūt,",
  "S04n421:465": "tataḥ koṭīśatasahasraguṇottareṇa mahāvyūhena bodhisattvaḥ kapilavastu mahānagaraṃ prāvikṣat |",
  "S04n421:466": "tasya ca praviśataḥ pañca pūrṇakumbhasahasrāṇi gandhodakaparipūrṇāni purato nīyante sma |",
  "S04n421:467": "evaṃ pañcakanyāsahasrāṇi mayūrahastakamparigṛhītāni purato gacchanti sma |",
  "S04n421:468": "pañca ca kanyāsahasrāṇi tālavṛkṣakaparigṛhītāni purato gacchanti sma |",
  "S04n421:469": "pañca sa kanyāsahasrāṇi gandhodakabhṛṅgāraparigṛhītāni purato gacchanti sma,",
  "S04n421:470": "mārgamavasiñcanti sma |",
  "S04n421:471": "pañca ca kanyāsahasrāṇi vicitrapaṭalakaparigṛhītāni purato gacchanti sma |",
  "S04n421:472": "pañca ca kanyāsahasrāṇi navavicitrapralambanamālāparigṛhītāni purato gacchanti sma |",
  "S04n421:473": "pañca ca kanyāsahasrāṇi ratnabhadrālaṃkāraparigṛhītāni purato gacchanti sma,",
  "S04n421:474": "mārgaṃ śodhayanti sma |",
  "S04n421:475": "pañca ca kanyāsahasrāṇi bhadrāsanaparigṛhītāni purato gacchanti sma |",
  "S04n421:476": "pañca ca brāhmaṇasahasrāṇi ghaṇṭāparigṛhītāni māṅgalyaśabdaṃ śrāvayantaḥ purato gacchanti sma |",
  "S04n421:477": "viṃśati nāgasahasrāṇi sarvālaṃkāravibhūṣitāni purato gacchanti sma |",
  "S04n421:478": "viṃśati hayasahasrāṇi suvarṇālaṃkārasaṃchannāni sarvālaṃkāravibhūṣitāni purato gacchanti sma |",
  "S04n421:479": "aśīti rathasahasrāṇi uchritachatradhvajapatākākiṅkiṇījālasamalaṃkṛtāni bodhisattvasya pṛṣṭhato'nucchanti sma |",
  "S04n421:480": "cattvāriṃśatpadātisahasrāṇi śūrāṇāṃ vīrāṇāṃ varāṅgurūpiṇāṃ saṃnaddhadṛḍhavarmakavacānāṃ bodhisattvaṃ gacchantamanugacchanti sma |",
  "S04n421:481": "gaganatalagatāni cāprameyāsaṃkhyeyānyabhijñātāni kāmāvacarāṇāṃ rūpāvacaradevaputrakoṭīnayutaśatasahasrāṇi nānāprakrāramanekavyūhairbodhisattvasya pūjāṃ kurvanto'nugacchanti sma |",
  "S04n421:482": "yasmiṃśca varapravararathe bodhisattvaḥ samabhirūḍho'bhūt,",
  "S04n421:483": "sa kāmāvacarairdevairanekairmahāvyūhaiḥ samalaṃkṛto'bhūt |",
  "S04n421:484": "viṃśati ca devakanyāsahasrāṇi sarvālaṃkāravibhūṣitāni ratnasūtraparigṛhītāni taṃ rathaṃ vahanti sma |",
  "S04n421:485": "dvayoścāpsarasormadhye ekā mānuṣī kanyā dvayormānuṣīkanyayormadhye ekāpsarā |",
  "S04n421:486": "na cāpsaraso mānuṣīṇāmāmagandhaṃ jighranti sma |",
  "S04n421:487": "na ca mānuṣā apsarasāṃ rūpaṃ dṛṣṭvā pramādamāpadyante sma yadidaṃ bodhisattvasya tejonubhāvena ||",
  "S04n421:488": "iti hi bhikṣavaḥ kapilāhvaye puravare sarvārthasiddhāya pañcamātraiḥ śākyaśataiḥ pañcagṛhaśatāni nirmāpitānyabhūvan bodhisattvamuddiśya |",
  "S04n421:489": "te bodhisattvaṃ nagaraṃ praviśantaṃ svasvagṛhadvāramūle sthitvā kṛtāñjalipuṭā abhinatakāyāḥ sagauravā evamāhuḥ-iha bhoḥ sarvārthasiddha praviśa |",
  "S04n421:490": "iha bho devātideva praviśa |",
  "S04n421:491": "iha bhoḥ śuddhasattva praviśa |",
  "S04n421:492": "iha bhoḥ sārathivara praviśa |",
  "S04n421:493": "iha bhoḥ prītiprāmodyakara praviśa |",
  "S04n421:494": "iha bho aninditayaśaḥ praviśa |",
  "S04n421:495": "iha bhoḥ samantacakṣu praviśa |",
  "S04n421:496": "iha bho asamasama praviśa |",
  "S04n421:497": "iha bho asadṛśaguṇatejodhara lakṣaṇānuvyañjanasvalaṃkṛtakāya praviśeti |",
  "S04n421:498": "tataścopādāya kumārasyeha sarvārthasiddhaḥ sarvārthasiddha iti saṃjñāmagamat ||",
  "S04n421:499": "tatra rājā śuddhodanasteṣāṃ sarveṣāmanuvartanārthaṃ bodhisattvaṃ sarvagṛheṣu praveśya caturṇāṃ māsānāmatyayādbodhisattvaṃ svagṛhe praveśayati sma |",
  "S04n421:500": "tatra ca nānāratnavyūho nāma mahāprāsādastaṃ bodhisattvaḥ samārūḍho'bhūt |",
  "S04n421:501": "tatra te bṛddhavṛddhāḥ śākyāḥ saṃnipatyaivaṃ mataṃ cārayanti sma-kā nu khalu samarthā bodhisattvaṃ gopāyituṃ kelayituṃ mamāyituṃ hitacittatayā maitracittatayā guṇacittatayā saumyacittatayā ceti |",
  "S04n421:502": "tatra pañcamātrāṇi śākyavadhūśatāni |",
  "S04n421:503": "ekaikā evamāhūḥ- ahaṃ kumāramupasthāsya iti |",
  "S04n421:504": "tatra mahallakamahallikāḥ śākyā evamāhuḥ-sarvā etā vadhūkā navā dahnāstaruṇyaḥ rūpayauvanamadamattāḥ |",
  "S04n421:505": "naitāḥ samarthā bodhisattvaṃ kālena kālamupasthāpayitum |",
  "S04n421:506": "atha ca punariyaṃ mahāprajāpatī gautamī kumārasya mātṛsvasā |",
  "S04n421:507": "eṣā samarthā kumāraṃ samyaksukhena saṃvardhayitum,",
  "S04n421:508": "rājānaṃ ca śuddhodanamabhidhārayitum |",
  "S04n421:509": "iti hi te sarve samagrā bhūtvā mahāprajāpatīṃ gautamīmutsāhayanti sma |",
  "S04n421:510": "iti hi mahāprajāpatī gautamī kumāraṃ saṃvardhayati sma |",
  "S04n421:511": "tatra bodhisattvasyārthe dvātriṃśaddhātryaḥ saṃsthāpitā abhuvan aṣṭāvaṅgadhātryaḥ,",
  "S04n421:512": "aṣṭau kṣīradhātryaḥ,",
  "S04n421:513": "aṣṭau maladhātryaḥ,",
  "S04n421:514": "aṣṭau krīḍādhātryaḥ ||",
  "S04n421:515": "tato rājā śuddhodanaḥ sarvaṃ śākyagaṇaṃ saṃnipātyaivaṃ mīmāṃsate sma-kiṃ nu khalvayaṃ kumāro rājā bhaviṣyati cakravartī,",
  "S04n421:516": "āhosvidabhiniṣkramiṣyati pravrajyāyai?",
  "S04n421:517": "tena ca samayena himavataḥ parvatarājasya pārśve asito nāma maharṣiḥ prativasati sma pañcābhijñaḥ sārdhaṃ naradattena bhāgineyena |",
  "S04n421:518": "sa bodhisattvasya jātamātrasya bahūnyāścaryādbhutaprātihāryāṇyadrākṣīt |",
  "S04n421:519": "gaganatalagatāṃśca devaputrān buddhaśabdamanuśrāvayato'mbarāṇi ca bhrāmayata itastataḥ pramuditān bhramato'drākṣīt |",
  "S04n421:520": "tasyaitadabhūt-yannvahaṃ vyavalokayeyamiti |",
  "S04n421:521": "sa divyena cakṣuṣā sarvaṃ jambudvīpamanuvilokayannadrākṣīt kapilāhvaye mahāpuravare rājñaḥ śuddhodanasya gṛhe kumāraṃ jātaṃ śatapuṇyatejastejitaṃ sarvalokamahitaṃ dvātriṃśanmahāpuruṣalakṣaṇaiḥ samalaṃkṛtagātram |",
  "S04n421:522": "dṛṣṭvā ca punarnaradattaṃ māṇavakamāmantrayate sma-yat khalu māṇavaka jānīyā jambudvīpe mahāratnamutpannam |",
  "S04n421:523": "kapilavastuni mahānagare rājñaḥ śuddhodanasya gṛhe kumāro jātaḥ śatapuṇyatejastejitaḥ sarvalokamahito dvātriṃśanmahāpuruṣalakṣaṇaiḥ samanvāgataḥ |",
  "S04n421:524": "sacetso'gāramadhyāvasiṣyati,",
  "S04n421:525": "rājā bhaviṣyati caturaṅgaścakravartī vijitavān dhārmiko dharmarājo jānapadasthāmavīryaprāptaḥ saptaratnasamanvāgataḥ |",
  "S04n421:526": "tasyemāni sapta ratnāni bhavanti |",
  "S04n421:527": "tadyathā-cakraratnaṃ hastiratnaṃ aśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnam |",
  "S04n421:528": "evaṃ saptaratnasaṃpūrṇaśca |",
  "S04n421:529": "asya putrasahasraṃ bhaviṣyati śūrāṇāṃ vīrāṇāṃ varāṅgarūpiṇāṃ parasainyapramardakānām |",
  "S04n421:530": "sa imaṃ mahāpṛthivīmaṇḍalaṃ samudraparikhamadaṇḍenāśastreṇa svena (dharmeṇa)",
  "S04n421:531": "balenābhibhūyābhinirjitya rājyaṃ kariṣyatyaiśvaryādhipatyena |",
  "S04n421:532": "sacetpunaragārādanagārikāṃ pravrajiṣyati,",
  "S04n421:533": "tathāgato bhaviṣyati arhan samyaksaṃbuddho netā ananyaneyaḥ śāstā loke saṃbuddhaḥ |",
  "S04n421:534": "tadetarhyupasaṃkramiṣyāvastad draṣṭumiti ||",
  "S04n421:535": "atha khalvasito maharṣiḥ sārdhaṃ naradattena bhāgineyena rājahaṃsa iva gaganatalādabhyudgamya samutplutya yena kapilavastu mahānagaraṃ tenopasaṃkrāmat |",
  "S04n421:536": "upasaṃkramya ṛddhiṃ pratisaṃhṛtya padbhyāmeva kapilavastu mahānagaraṃ praviśya yena rājñaḥ śuddhodanasya niveśanaṃ tenopasaṃkrāmat |",
  "S04n421:537": "upasaṃkramya rājñaḥ śuddhodanasya gṛhadvāre'sthāt ||",
  "S04n421:538": "iti hi bhikṣavo'sito maharṣiḥ paśyati sma rājñaḥ śuddhodanasya gṛhadvāre'nekāni prāṇiśatasahasrāṇi saṃnipatitāni |",
  "S04n421:539": "atha khalvasito maharṣirdauvārikamupasaṃkramyaivamāha-gaccha tvaṃ bhoḥ puruṣa rājñaḥ śuddhodanasya,",
  "S04n421:540": "nivedaya dvāre ṛṣirvyavasthita iti |",
  "S04n421:541": "parameti dauvāriko'sitasya maharṣeḥ pratiśrutya yena rājā śuddhodanastenopasaṃkrāmat |",
  "S04n421:542": "upasaṃkramya kṛtāñjalipuṭo rājānaṃ śuddhodanamevamāha-yat khalu deva jānīyā ṛṣirjīrṇo vṛddho mahallako dvāre sthitaḥ |",
  "S04n421:543": "evaṃ ca vadati-rājānamahaṃ draṣṭukāma iti |",
  "S04n421:544": "atha rājā śuddhodano'sitasya maharṣerāsanaṃ prajñāpya taṃ puruṣamevamāha-praviśatu ṛṣiriti |",
  "S04n421:545": "atha sa puruṣo rājakulānniṣkramyāsitaṃ maharṣimevamāha-praviśeti ||",
  "S04n421:546": "atha khalvasito maharṣiryena rājā śuddhodanastenopasaṃkrāmat |",
  "S04n421:547": "upasaṃkramya purataḥ sthitvā rājānaṃ śuddhodanamevamāha-jaya jaya mahārāja,",
  "S04n421:548": "ciramāyuḥ pālaya,",
  "S04n421:549": "dharmeṇa rājyaṃ kārayeti ||",
  "S04n421:550": "atha sa rājā śuddhodano'sitasya maharṣerarghapādyamarcanaṃ ca kṛtvā sādhu suṣṭhu ca parigṛhya āsanenopanimantrayate sma |",
  "S04n421:551": "sukhopaviṣṭaṃ cainaṃ jñātvā sagauravaḥ supratīta evamāha-na smarāmyahaṃ tava ṛṣe darśanam |",
  "S04n421:552": "tatkenārthenehābhyāgato'si,",
  "S04n421:553": "kiṃ prayojanam?",
  "S04n421:554": "evamukte'sito maharṣī rājānaṃ śuddhodanametadavocat-putraste mahārāja jātastamahaṃ draṣṭukāma ihāgata iti ||",
  "S04n421:555": "rājā āha-svapiti maharṣe kumāraḥ |",
  "S04n421:556": "muhūrtamāgamaya yāvadutthāsyatīti ||",
  "S04n421:557": "ṛṣiravocat-na mahārāja tādṛśā mahāpuruṣāściraṃ svapanti |",
  "S04n421:558": "jāgaraśīlāstādṛśāḥ satpuruṣā bhavanti ||",
  "S04n421:559": "iti hi bhikṣavo bodhasattvo'sitasya maharṣeranukampayā jāgaraṇanimittamakarot |",
  "S04n421:560": "atha khalu rājā śuddhodanaḥ sarvārthasiddhaṃ kumāramubhābhyāṃ pāṇibhyāṃ sādhu ca suṣṭhu cānuparigṛhya asitasya maharṣerantikamupanāmayati sma ||",
  "S04n421:561": "iti hi asito maharṣirbodhisattvamavalokya dvātriṃśatā mahāpuruṣalakṣaṇaiḥ samanvāgatamaśītyanuvyañjanasuvicitragātraṃ śakrabrahmalokapālātirekavapuṣaṃ dinakaraśatasahasrātirekatejasaṃ sarvāṅgasundaraṃ dṛṣṭvā codānamudānayati sma-āścaryapudgalo batāyaṃ loke prādurbhūta,",
  "S04n421:562": "mahāścaryapudgalo batāyaṃ loke prādurbhūtaḥ ityutthāyāsanātkṛtāñjalipuṭo bodhisattvasya caraṇayoḥ praṇipatya pradakṣiṇīkṛtya ca bodhisattvamaṅkena parigṛhya nidhyāyannavasthito'bhūt |",
  "S04n421:563": "so'drākṣīdbodhisattvasya dvātriṃśanmahāpuruṣalakṣaṇāni yaiḥ samanvāgatasya puruṣapudgalasya dve gatī bhavato nānyā |",
  "S04n421:564": "sacedagāramadhyāvasati rājā bhavati caturaṅgaścakravartī pūrvavadyāvadevaiśvaryādhipatyena |",
  "S04n421:565": "sacetpunaragārādanagārikāṃ pravrajati tathāgato bhaviṣyati vighuṣṭaśabdaḥ samyaksaṃbuddhaḥ |",
  "S04n421:566": "sa taṃ dṛṣṭvā prārodīdaśrūṇi ca pravartayan gambhīraṃ ca niśvasati sma ||",
  "S04n421:567": "adrākṣīdrājā śuddhodano'sitaṃ maharṣiṃ rudantamaśrūṇi ca pravartayamānaṃ gambhīraṃ ca niśvasantam |",
  "S04n421:568": "dṛṣṭvā ca saṃharṣitaromakūpajātastvaritatvaritaṃ dīnamanā asitaṃ maharṣimetadavocat-kimidamṛṣe rodasi aśrūṇi ca pravartayasi gambhīraṃ ca niśvasasi?",
  "S04n421:569": "mā khalu kumārasya kācidvipratipattiḥ ||",
  "S04n421:570": "evamukte'sito maharṣī rājānaṃ śuddhodanamevamāha-nāhaṃ mahārāja kumārasyārthena rodimi,",
  "S04n421:571": "nāpyasya kācidvipratipattiḥ |",
  "S04n421:572": "kiṃ tvātmānamahaṃ rodimi |",
  "S04n421:573": "tatkasmāddhetoḥ?",
  "S04n421:574": "ahaṃ ca mahārāja jīrṇo vṛddho mahallakaḥ |",
  "S04n421:575": "ayaṃ ca sarvārthasiddhaḥ kumāro'vaśyamanuttarāṃ samyaksaṃbodhimabhisaṃbhotsyati |",
  "S04n421:576": "abhisaṃbudhya cānuttaraṃ dharmacakraṃ pravartayiṣyati apravartitaṃ śramaṇena vā brāhmaṇena vā devena vā māreṇa vā anyena vā punaḥ kenacilloke sahadharmeṇa |",
  "S04n421:577": "sadevakasya lokasya hitāya sukhāya dharmaṃ deśayiṣyati ādau kalyāṇaṃ madhye kalyāṇaṃ paryavasāne kalyāṇam |",
  "S04n421:578": "svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ sattvānāṃ saṃprakāśayiṣyati |",
  "S04n421:579": "asmāttaṃ dharmaṃ śratvā jātidharmāṇaḥ sattvā jātyā parimokṣante |",
  "S04n421:580": "evaṃ jarāvyādhimaraṇaśokaparidevaduḥkhadaurmanasyopāyāsebhyaḥ parimokṣante |",
  "S04n421:581": "rāgadveṣamohāgnisaṃtaptānāṃ sattvānāṃ saddharmajalavarṣeṇa prahlādanaṃ kariṣyati |",
  "S04n421:582": "nānākudṛṣṭigrahaṇapraskandhānāṃ sattvānāṃ kupathaprayātānāmṛjumārgeṇa nirvāṇapathamupaneṣyati |",
  "S04n421:583": "saṃsārapañjaracārakāvaruddhānāṃ kleśabandhanabaddhānāṃ bandhananirmokṣaṃ kariṣyati |",
  "S04n421:584": "ajñānatamastimirapaṭalaparyavanaddhanayanānāṃ sattvānāṃ prajñācakṣurutpādayiṣyati |",
  "S04n421:585": "kleśaśalyaviddhānāṃ sattvānāṃ śalyoddharaṇaṃ kariṣyati |",
  "S04n421:586": "tadyathā mahārāja audumbarapuṣpaṃ kadācitkarhicilloke utpadyate,",
  "S04n421:587": "evameva mahārāja kadācitkarhicidbahubhiḥ kalpakoṭinayutairbuddhā bhagavanto loke utpadyante |",
  "S04n421:588": "so'yaṃ kumāro'vaśyamanuttarāṃ samyaksaṃbodhimabhisaṃbhotsyate |",
  "S04n421:589": "abhisaṃbudhya ca sattvakoṭīniyutaśatasahasrāṇi saṃsārasāgarāt pāramuttārayiṣyati,",
  "S04n421:590": "amṛte ca pratiṣṭhāpayiṣyati |",
  "S04n421:591": "vayaṃ ca taṃ buddharatnaṃ na drakṣyāmaḥ |",
  "S04n421:592": "ityeva tadahaṃ mahārāja rodimi paridīnamanā dīrghaṃ ca niśvasāmi yadahamimaṃ nārogye'pi rādhayiṣyāmi ||",
  "S04n421:593": "yathā hyasmākaṃ mahārāja mantravedaśāstreṣvāgacchati-nārhati sarvārthasiddhaḥ kumāro'gāramadhyāvasitum |",
  "S04n421:594": "tatkasya hetoḥ?",
  "S04n421:595": "tathā hi mahārāja sarvārthasiddhaḥ kumāro dvātriṃśatā mahāpuruṣalakṣaṇaiḥ samānvāgataḥ |",
  "S04n421:596": "katamairdvātriṃśatā? tadyathā |",
  "S04n421:597": "uṣṇīṣaśīrṣo mahārāja sarvārthasiddhaḥ kumāraḥ |",
  "S04n421:598": "anena mahārāja prathamena mahāpuruṣalakṣaṇena samanvāgataḥ sarvārthasiddhaḥ kumāraḥ |",
  "S04n421:599": "bhinnāñjanamayūrakalāpābhinīlavallitapradakṣiṇāvartakeśaḥ |",
  "S04n421:600": "samavipulalalāṭaḥ |",
  "S04n421:601": "ūrṇā mahārāja sarvārthasiddhasya kumārasya bhruvo rmadhye jātā himarajataprakāśā |",
  "S04n421:602": "gopakṣmanetraḥ |",
  "S04n421:603": "abhinīlanetraḥ |",
  "S04n421:604": "samacattvāriṃśaddantaḥ |",
  "S04n421:605": "aviraladantaḥ |",
  "S04n421:606": "śukladantaḥ |",
  "S04n421:607": "brahmasvaro mahārāja sarvārthasiddhaḥ kumāraḥ |",
  "S04n421:608": "rasarasāgravān |",
  "S04n421:609": "prabhūtatanujihvaḥ |",
  "S04n421:610": "siṃhahanuḥ |",
  "S04n421:611": "susaṃvṛttaskandhaḥ |",
  "S04n421:612": "saptotsadaḥ |",
  "S04n421:613": "citāntarāṃsaḥ |",
  "S04n421:614": "sūkṣmasuvarṇavarṇacchaviḥ |",
  "S04n421:615": "sthito'navanatapralambabāhu |",
  "S04n421:616": "siṃhapūrvārdhakāyaḥ |",
  "S04n421:617": "nyagrodhaparimaṇḍalo mahārāja sarvārthasiddhaḥ kumāraḥ |",
  "S04n421:618": "ekaikaromā |",
  "S04n421:619": "ūrdhvāgrābhi-",
  "S04n421:620": "pradakṣiṇāvartaromāḥ |",
  "S04n421:621": "kośopagatabastiguhyaḥ |",
  "S04n421:622": "suvivartitoruḥ |",
  "S04n421:623": "eṇeyamṛgarājajaṅghaḥ |",
  "S04n421:624": "dīrghāṅguliḥ |",
  "S04n421:625": "āyatapārṣṇipādaḥ |",
  "S04n421:626": "utsaṅgapādaḥ |",
  "S04n421:627": "mṛdutaruṇahastapādaḥ |",
  "S04n421:628": "jālāṅgulihastapādaḥ |",
  "S04n421:629": "dīrghāṅguliradhaḥkramatalayormahārāja sarvārthasiddhasya kumārasya cakre jāte ci (arciṣmatī prabhāsvare site)",
  "S04n421:630": "sahasrāre sanemike sanābhike |",
  "S04n421:631": "supratiṣṭhitasamapādo mahārāja sarvārthasiddhaḥ kumāraḥ |",
  "S04n421:632": "anena mahārāja dvātriṃśattamena mahāpuruṣalakṣaṇena samanvāgataḥ sarvārthasiddhaḥ kumāraḥ |",
  "S04n421:633": "na ca mahārāja cakravartināmevaṃvidhāni lakṣaṇāni bhavanti |",
  "S04n421:634": "bodhisattvānāṃ ca tādṛśāni lakṣaṇāni bhavanti ||",
  "S04n421:635": "saṃvidyante khalu punarmahārāja sarvārthasiddhasya kumārasya kāye'śītyanuvyañjanāni,",
  "S04n421:636": "yaiḥ samanvāgataḥ sarvārthasiddhaḥ kumāro nārhatyagāramadhyāvasitum |",
  "S04n421:637": "avaśyamabhiniṣkramiṣyati pravrajyāyai |",
  "S04n421:638": "katamāni ca mahārāja tānyaśītyanuvyañjanāni?",
  "S04n421:639": "tadyathā-tuṅganakhaśca mahārāja sarvārthasiddhaḥ kumāraḥ |",
  "S04n421:640": "tāmranakhaśca snigdhanakhaśca vṛttāṅguliśca anupūrvacitrāṅguliśca gūḍhaśiraśca gūḍhagulphaśca ghanasaṃdhiśca aviṣamasamapādaśca āyatapārṣṇiśca mahārāja sarvārthasiddhaḥ kumāraḥ |",
  "S04n421:641": "snigdhapāṇilekhaśca tulyapāṇilekhaśca gambhīrapāṇilekhaśca ajihmapāṇilekhaśca anupūrvapāṇilekhaśca bimboṣṭhaśca noccavacanaśabdaśca mṛdutaruṇatāmrajihvaśca gajagarjitābhistanitameghasvaramadhuramañjughoṣaśca paripūrṇavyañjanaśca mahārāja sarvārthasiddhaḥ kumāraḥ |",
  "S04n421:642": "pralambabāhuśca śucigātravastusaṃpannaśca mṛdugātraśca viśālagātraśca adīnagātraśca anupūrvonnatagātraśca susamāhitagātraśca suvibhaktagātraśca pṛthuvipulasuparipūrṇajānumaṇḍalaśca vṛttagātraśca mahārāja sarvārthasiddhaḥ kumāraḥ |",
  "S04n421:643": "suparimṛṣṭagātraśca ajihmavṛṣabhagātraśca anupūrvagātraśca gambhīranābhiśca ajihmanābhiśca anupūrvanābhiśca śucyācāraśca ṛṣabhavatsamantaprāsādikaśca paramasuviśuddhavitimirālokasamantaprabhaśca nāgavilambitagatiśca mahārāja sarvārthasiddhaḥ kumāraḥ |",
  "S04n421:644": "siṃhavikrāntagatiśca ṛṣabhavikrāntagatiśca haṃsavikrāntagatiśca abhipradakṣiṇāvartagatiśca vṛttakukṣiśca mṛṣṭakukṣiśca ajihmakukṣiśca cāpodaraśca vyapagatachandadoṣanīlakālakāduṣṭaśarīraśca vṛttadaṃṣṭraśca mahārāja sarvārthasiddhaḥ kumāraḥ |",
  "S04n421:645": "tīkṣṇadaṃṣṭraśca anupūrvadaṃṣṭraśca tuṅganāsaśca śucinayanaśca vimalanayanaśca prahasitanayanaśca āyatanayanaśca viśālanayanaśca nīlakuvalayadalasadṛśanayanaśca sahitabhrūśca mahārāja sarvārthasiddhaḥ kumāraḥ |",
  "S04n421:646": "citrabhrūśca asitabhrūśca saṃgatabhrūśca anupūrvabhrūśca pīnagaṇḍaśca aviṣamagaṇḍaśca vyapagatagaṇḍadoṣaśca anupahatakruṣṭaśca suviditendriyaśca suparipūrṇendriyaśca mahārāja sarvārthasiddhaḥ kumāraḥ |",
  "S04n421:647": "saṃgatamukhalalāṭaśca paripūrṇottamāṅgaśca asitakeśaśca sahitakeśaśca (susaṃgatakeśaśca)",
  "S04n421:648": "surabhikeśaśca aparuṣakeśaśca anākulakeśaśca anupūrvakeśaśca sukuñcitakeśaśca śrīvatsasvastikanandyāvartavardhamānasaṃsthānakeśaśca mahārāja sarvārthasiddhaḥ kumāraḥ |",
  "S04n421:649": "imāni tāni mahārāja sarvārthasiddhasya kumārasyāśītyanuvyañjanāni,",
  "S04n421:650": "yaiḥ samanvāgataḥ sarvārthasiddhaḥ kumāro nārhatyagāramadhyāvasitum |",
  "S04n421:651": "avaśyamabhiniṣkramiṣyati pravrajyāyai ||",
  "S04n421:652": "atha khalu rājā śuddhodano'sitasya maharṣeḥ sakāśātkumārasyedaṃ vyākaraṇaṃ śrutvā saṃtuṣṭa udagra āttamanāḥ pramuditaḥ prītisaumanasyajāta utthāyāsanādbodhisattvasya caraṇayoḥ praṇipatyemāṃ gāthāmabhāṣata—",
  "S04n421:653": "vanditastvaṃ suraiḥ sendraiḥ ṛṣibhiścāsi pūjitaḥ |",
  "S04n421:654": "vaidya sarvasya lokasya vande'hamapi tvāṃ vibho ||55 ||",
  "S04n421:655": "iti hi bhikṣavo rājā śuddhodano'sitaṃ maharṣi sārdhaṃ naradattena bhāgineyenānurūpeṇa bhaktena saṃtarpayati sma |",
  "S04n421:656": "saṃtarpyābhicchādya pradakṣiṇamakarot |",
  "S04n421:657": "atha khalvasito maharṣistata evarddhyā vihāyasā prākramat,",
  "S04n421:658": "yena svāśramastenopāsaṃkrāmat ||",
  "S04n421:659": "atha khalu dvayaṃ saṃkramya tatra khalvasito maharṣirnaradattaṃ māṇavakametadavocat-yadā tvaṃ naradatta śṛṇuyā buddho loke utpanna iti,",
  "S04n421:660": "tadā tva gatvā tasya śāsane pravrajeḥ |",
  "S04n421:661": "tatte bhaviṣyati dīrgharātramarthāya hitāya sukhāyeti ||",
  "S04n421:662": "tatredamucyate-",
  "S04n421:663": "dṛṣṭvā devagaṇānnabhastalagatān buddhaśravodgāriṇo",
  "S04n421:664": "devarṣīrasito'drikandaragataḥ prītiṃ parāṃ prāptavān |",
  "S04n421:665": "buddho nāma padaṃ kimetadiha bho harṣāvahaṃ prāṇināṃ",
  "S04n421:666": "prahlāda mama kāya eti sukhitaṃ śāntaṃ ca cittaṃ param ||56 ||",
  "S04n421:667": "kiṃ devo tvasuro'thavāpi sa bhaved garuḍo'thavā kinnaraḥ",
  "S04n421:668": "buddho nāma kimetadaśrutapadaṃ prītikaraṃ modanam |",
  "S04n421:669": "divyā cakṣuṣa prekṣate daśa diśaḥ śailān mahīṃ sāgarān",
  "S04n421:670": "bhūyaḥ paśyati cādbhutaṃ bahuvidhaṃ bhūmau girau sāgare ||57 ||",
  "S04n421:671": "ābheyaṃ pravirājate surucirā prahlādayantī tanuṃ",
  "S04n421:672": "jātāścaiva yathā hi śailaśikhare snigdhāḥ pravālāṅkurāḥ |",
  "S04n421:673": "vṛkṣāścaiva yathā supuṣpabharitā nānāphalairmaṇḍitāḥ",
  "S04n421:674": "suvyaktaṃ tribhave bhaviṣyati laghu ratnodbhavaḥ śobhanaḥ ||58 ||",
  "S04n421:675": "bhūmirbhāti yathā ca pāṇisadṛśā sarvā samā nirmalā",
  "S04n421:676": "devāścaiva yathā prahṛṣṭamanasaḥ khe bhrāmayantyambarān |",
  "S04n421:677": "yadvat sāgaranāgarājanilaye ratnāḥ plavante'dbhutāḥ",
  "S04n421:678": "suvyaktaṃ jinaratna jambunilaye dharmākarasyodbhavaḥ ||59 ||",
  "S04n421:679": "yadvacchānta apāya duḥkhavigatāḥ sattvāśca saukhyānvitāḥ",
  "S04n421:680": "yadvaddevagaṇā nabhastalagatā gacchanti harṣānvitāḥ |",
  "S04n421:681": "yatha ca snigdharavaṃ manojña śṛṇuyā divyāna saṃgītināṃ",
  "S04n421:682": "ratanasyā iva prādurbhāvu tribhave yasyā nimittā ime ||60 ||",
  "S04n421:683": "asitaḥ prekṣati jambusāhvayamidaṃ divyena vai cakṣuṣā",
  "S04n421:684": "so'drākṣīt kapilāhvaye puravare śuddhodanasyālaye |",
  "S04n421:685": "jāto lakṣaṇapuṇyatejabharito nārāyaṇasthāmavān",
  "S04n421:686": "dṛṣṭvā cāttamanā udagramanasaḥ sthāmāsya saṃvardhitaḥ ||61 ||",
  "S04n421:687": "udyuktastvarito'tivismitamanā cāsau svaśiṣyānvitaḥ",
  "S04n421:688": "āgatvā kapilāhvayaṃ puravaraṃ dvāri sthito bhūpateḥ |",
  "S04n421:689": "anubaddhā bahuprāṇikoṭinayutā dṛṣṭvā ṛṣirjīrṇakaḥ",
  "S04n421:690": "avacī sārathi rājña vedaya laghuṃ dvāre ṛṣistiṣṭhati ||62 ||",
  "S04n421:691": "śrutvā cāśu praviśya rājabhavanaṃ rājñastamākhyātavān",
  "S04n421:692": "dvāre deva tapasvi tiṣṭhati mahān jīrṇo ṛṣirjarjaraḥ |",
  "S04n421:693": "so cāpī abhinandate ṛṣivaraḥ prāveṣṭu rājño gṛhaṃ",
  "S04n421:694": "ājñā dīyatu tāva pārthivavarā demi praveśaṃ tesā ||63 ||",
  "S04n421:695": "sthāpyā cāsanamasya cāha nṛpatiḥ gaccha praveśaṃ dada",
  "S04n421:696": "asitaḥ sārathivākya śrutva muditaḥ prītyā sukhenānvitaḥ |",
  "S04n421:697": "śītaṃ vāri yathābhikāṅkṣi tṛṣito bhuktvādito cāśanaṃ",
  "S04n421:698": "tadvatsukhyabhinandito ṛṣivaraḥ taṃ draṣṭu sattvottamam ||64 ||",
  "S04n421:699": "jaya bhoḥ pārthiva ityuvāca mudito cāyuṃ ciraṃ pālaya",
  "S04n421:700": "vṛddhiṃ kṛtva niṣaṇṇa dāntamanasaḥ śāntendriyaḥ sūrataḥ |",
  "S04n421:701": "rājā vai abhivādya taṃ sunibhṛtaṃ provāca kiṃ kāraṇaṃ",
  "S04n421:702": "āgāmastava pārthivendra nilaye tad brūhi śīghraṃ mune ||65 ||",
  "S04n421:703": "putraste vararūpa pāramigato jāto mahātejavān",
  "S04n421:704": "dvātriṃśadvaralakṣaṇaiḥ kavacito nārāyaṇasthāmavān |",
  "S04n421:705": "taṃ draṣṭuṃ hi mamepsitaṃ narapate sarvārthasiddhaṃ śiśum",
  "S04n421:706": "ityarthaṃ samupāgato'smi nṛpate nāstyanyakāryaṃ mama ||66 ||",
  "S04n421:707": "sādhu svāgatu yācase kilamitaḥ prīto'smi te darśanāt",
  "S04n421:708": "eṣo'sau śayitaḥ kumāra varado draṣṭuṃ na śakyo'dhunā |",
  "S04n421:709": "sādhū tāva mūhūrtamāgama ihā yad drakṣyase nirmalaṃ",
  "S04n421:710": "candraṃ vā yatha pūrṇamāsi vimalaṃ tārāgaṇairmaṇḍitam ||67 ||",
  "S04n421:711": "yada cāsau pratibuddha sārathivaraḥ paripūrṇacandraprabhaḥ",
  "S04n421:712": "tada rājā pratigṛhya vahnivapuṣaṃ sūryātirekaprabham |",
  "S04n421:713": "hantā paśya ṛṣe nṛdevamahitaṃ hemāgrabimbopamam",
  "S04n421:714": "asito dṛṣṭva ca tasya tau sucaraṇau cakrāṅkitau śobhanau ||68 ||",
  "S04n421:715": "pratyutthāya tataḥ kṛtāñjalipuṭo caraṇāni so vandate",
  "S04n421:716": "aṅke gṛhya mahātmaśāstrakuśalo nidhyāyato prekṣate |",
  "S04n421:717": "so'paśyadvaralakṣaṇaiḥ kavacitaṃ nārāyaṇasthāmavaṃ",
  "S04n421:718": "śīrṣaṃ kampya sa vedaśāstrakuśalo dve tasya paśyadgatī ||69 ||",
  "S04n421:719": "rājā vā bhavi cakravarti balavān buddho va lokottamaḥ",
  "S04n421:720": "bāṣpaṃ tyakta sudīnakāyamanaso gambhīra niśvasya ca |",
  "S04n421:721": "udvignaśca babhūva pārthivavaraḥ kiṃ brāhmaṇo roditī",
  "S04n421:722": "mā vighnaṃ khalu paśyate'yamasitaḥ sarvārthasiddhasya me ||70 ||",
  "S04n421:723": "bhūtaṃ vyāhara kiṃ tu rodiṣi ṛṣe śreyo'tha kiṃ pāpakaṃ",
  "S04n421:724": "pāpaṃ nāsti na cāntarāyamiha bhoḥ sarvārthasiddhasya te |",
  "S04n421:725": "ātmānaṃ bahu śocamī narapate jīrṇo'smi yajjarjaraḥ",
  "S04n421:726": "yadayaṃ bheṣyati buddha lokamahito dharmaṃ yadā vakṣyate ||71 ||",
  "S04n421:727": "na drakṣe ahu labdhaprītimanaso ityartha rodāmyahaṃ",
  "S04n421:728": "yasyā kāyi bhavanti lakṣaṇavarā dvātriṃśati nirmalā |",
  "S04n421:729": "dve tasyā gatayo na anya tṛtiyā jānīṣva evaṃ nṛpa",
  "S04n421:730": "rājā vā bhavi cakravarti balavān buddho'tha lokottamaḥ ||72 ||",
  "S04n421:731": "nāyaṃ kāmaguṇebhirarthiku punaḥ buddho ayaṃ bheṣyati",
  "S04n421:732": "śrutvā vyākaraṇaṃ ṛṣeḥ sa nṛpatiḥ prītiṃ sukhaṃ labdhavān |",
  "S04n421:733": "pratyutthāya tataḥ kṛtāñjalipuṭo caraṇāvasau vandate",
  "S04n421:734": "devaistvaṃ svabhipūjitaḥ subalavān ṛṣibhiśca saṃvarṇitaḥ ||73 ||",
  "S04n421:735": "vande tvāṃ varasārthavāha tribhave sarve jage pūjitaṃ",
  "S04n421:736": "asitaḥ prāha ca bhāgineya muditaḥ saṃśrūyatāṃ bhāṣato |",
  "S04n421:737": "buddhā bodhi yadā śṛṇoṣi jagato varteti cakraṃ hyayaṃ",
  "S04n421:738": "śīghraṃ pravraja śāsane'sya munaye tatprāpsyase nirvṛtim ||74 ||",
  "S04n421:739": "vanditvā caraṇau hyasau munivaraḥ kṛtvā ca prādakṣiṇaṃ",
  "S04n421:740": "lābhā te nṛpate sulabdha vipulā yasyedṛśaste sutaḥ |",
  "S04n421:741": "eṣo loka sadevakaṃ samanujaṃ dharmeṇa tarpeṣyati",
  "S04n421:742": "niṣkrāmaṃ kapilāhvayādṛṣivaro'raṇye sthitaḥ svāśrame ||75 ||iti ||",
  "S04n421:743": "iti hi bhikṣavo jātamātrasya bodhisattvasya maheśvaro devaputraḥ śuddhāvāsakāyikān devaputrānāmantryaivamāha-yo'sau mārṣā asaṃkhyeyakalpakoṭiniyutaśatasahasrasukṛtakarmadānaśīlakṣāntivīryadhyānaprajñopāyaśratacaraṇavratatapaḥsucaritacaraṇaḥ mahāmaitrīmahākaruṇāmahāmuditāsamanvāgataḥ upekṣāsamudgatacittaḥ sarvasattvahitasukhodyataḥ dṛḍhavīryakavacasusaṃnāhasaṃnaddhaḥ pūrvajinakṛtakuśalamūloditaḥ śatapuṇyalakṣaṇasamalaṃkṛtaḥ sukṛtaniścayaparākramaḥ paracakrapramathanaḥ suvimalaśuddhāśayasaṃpannaḥ sucaritacaraṇo mahājñānaketudhvajaḥ mārabalāntakaraṇaḥ trisāhasramahāsāhasrasārthavāhaḥ devamanuṣyapūjitamahāyajñayaṣṭaḥ susamṛddhapuṇyanicayaniḥsaraṇābhiprāyo jātijarāmaraṇāntakaraḥ sujātajātaḥ ikṣvākurājakulasaṃbhūto jagadvibodhayitā bodhisattvo mahāsattvo manuṣyaloka upapannaḥ |",
  "S04n421:744": "na cirādasāvanuttarāṃ samyaksaṃbodhimabhisaṃbhotsyate |",
  "S04n421:745": "hanta gacchāmastamabhivandituṃ mānayituṃ pūjayitumabhistotumanyeṣāṃ ca mānābhibhūtānāṃ devaputrāṇāṃ mānamadadarpacchedanārtham |",
  "S04n421:746": "te'smānabhivandamānān dṛṣṭvā te'pi bodhisattvaṃ vandiṣyanti mānayiṣyanti pūjayiṣyanti ca |",
  "S04n421:747": "tatteṣāṃ bhaviṣyati dīrgharātramarthāya hitāya sukhāya yāvadamṛtādhigamāya |",
  "S04n421:748": "rājñaśca śuddhodanasya jayavṛddhiranuśrāvitā bhaviṣyati |",
  "S04n421:749": "tattvavyākaraṇena ca bodhisattvaṃ vyākṛtya punarapyāgamiṣyāma iti ||",
  "S04n421:750": "atha khalu maheśvaro devaputro dvādaśabhirdevaputraśatasahasraiḥ parivṛtaḥ puraskṛtaḥ sarvakapilavastumahānagaramavabhāsena sphurayitvā yena rājñaḥ śuddhodanasya niveśanaṃ tenopasaṃkrāmat |",
  "S04n421:751": "upasaṃkramya dauvārike nivedya rājñābhyanujñāto rājakulaṃ praviśya bodhisattvasya pādau śirasābhivandyaikāṃsamuttarāsaṅgaṃ kṛtvāṃ anekaśatasahasrakṛtvaḥ pradakṣiṇīkṛtya bodhisattvamaṅke samāropya rājānaṃ śuddhodanamāśvāsayati sma-tuṣṭo mahārāja bhava paramaprītaśca |",
  "S04n421:752": "tatkasmāddhetoḥ?",
  "S04n421:753": "yathā mahārāja bodhisattvasya lakṣaṇairanuvyañjanaiśca kāyaḥ samalaṃkṛtaḥ,",
  "S04n421:754": "yathā ca kumāro'bhibhavati sadevamānuṣāsuralokaṃ varṇena tejasā ca yaśasā lakṣmyā ca,",
  "S04n421:755": "niḥsaṃśayaṃ mahārāja bodhisattvo'nuttarāṃ samyaksaṃbodhimabhisaṃbhotsyate ||",
  "S04n421:756": "iti hi bhikṣavo maheśvaro devaputraḥ sārdhaṃ śuddhāvāsakāyikairdevaputrairbodhisattvasya mahatpūjopasthānaṃ kṛtvā bodhisattvaṃ tattvavyākaraṇena vyākṛtya punarapi svabhavanaṃ prākrāmat ||",
  "S04n421:757": "tatredamucyate—",
  "S04n421:758": "jātasya tasya guṇasāgarasāgarasya",
  "S04n421:759": "jñātvā sureśvaramarud bruvate udagraḥ |",
  "S04n421:760": "yasyā sudurlabhaśravo bahukalpakoṭyā",
  "S04n421:761": "hantetha taṃ vrajama pūjayituṃ munīndram ||76 ||",
  "S04n421:762": "paripūrṇadvādaśasahasra marudviśuddhā",
  "S04n421:763": "maṇiratnacūḍasamalaṃkṛta iryavantaḥ |",
  "S04n421:764": "kapilāhvayaṃ puravaraṃ samupetya śīghraṃ",
  "S04n421:765": "dvāri sthitā narapateḥ suvilambacūḍāḥ ||77 ||",
  "S04n421:766": "te dvārapālamavadan sumanojñaghoṣāḥ",
  "S04n421:767": "prativedayasva nṛpate bhavanaṃ praviśya |",
  "S04n421:768": "dauvāriko vacana śrutva gṛhaṃ praviṣṭaḥ",
  "S04n421:769": "prahvaḥ kṛtāñjalipuṭo nṛpatiṃ babhāṣe ||78 ||",
  "S04n421:770": "jaya deva nityamanupālaya dīrghamāyuḥ",
  "S04n421:771": "dvāre sthitā vipulapuṇyaviśuddhabhāsaḥ |",
  "S04n421:772": "maṇiratnacūḍasuvibhūṣita iryavantaḥ",
  "S04n421:773": "paripūrṇacandravadanā śaśinirmalābhāḥ ||79 ||",
  "S04n421:774": "chāyāṃ na teṣa nṛpate kvacidapyapaśyan",
  "S04n421:775": "śabdaṃ na caiva caraṇotkṣipaṇe śṛṇomi |",
  "S04n421:776": "na ca medinīṃ vicarato rajamutkṣipanti",
  "S04n421:777": "tṛptiṃ na yānti ca janāḥ samudīkṣatāṃ vai ||80 ||",
  "S04n421:778": "kāyaprabhā suvipulā ca vibhāti teṣāṃ",
  "S04n421:779": "vācā manojña yatha nāsti ha mānuṣāṇām |",
  "S04n421:780": "gambhiraślakṣṇasuśilā ca suākarā ca",
  "S04n421:781": "śaṅkā hi me suragaṇā na hi te manuṣyāḥ ||81 ||",
  "S04n421:782": "varapuṣpamālyaanulepanapaṭṭadāmā",
  "S04n421:783": "pāṇī gṛhītvana udīkṣiṣu gauraveṇa |",
  "S04n421:784": "niḥsaṃśayaṃ nṛpati draṣṭu kumāramete",
  "S04n421:785": "devādhideva marutāgata pūjanārtham ||82 ||",
  "S04n421:786": "rājā niśāmya vacanaṃ paramaṃ udagro",
  "S04n421:787": "gacchā bhaṇāhi praviśantu gṛhaṃ bhavantaḥ |",
  "S04n421:788": "na hi mānuṣāṇa iyamīdṛśa ṛddhi kāci",
  "S04n421:789": "yatha bhāṣase ca guṇa teṣa yathā ca iryā ||83 ||",
  "S04n421:790": "dauvārikaḥ kṛtapuṭo marutaivamāha",
  "S04n421:791": "praviśī bhavanta anujñātu narādhipena |",
  "S04n421:792": "te hṛṣṭatuṣṭamanaso varamālyahastā",
  "S04n421:793": "gehaṃ praviṣṭa nṛpateramarālayaṃ vā ||84 ||",
  "S04n421:794": "dṛṣṭvā ca tāṃ suravarāṃ praviśanta gehaṃ",
  "S04n421:795": "pratyutthito nṛpatirañjali saṃpragṛhya |",
  "S04n421:796": "saṃvidyayanta ima āsana ratnapādā",
  "S04n421:797": "atrā niṣīdata bhavannanukampya buddhyā ||85 ||",
  "S04n421:798": "te mānadarpavigatā sthita āsaneṣu",
  "S04n421:799": "yasyārthi āgata ihā nṛpate śṛṇuṣva |",
  "S04n421:800": "putrastavātipṛthupuṇyaviśuddhakāyo",
  "S04n421:801": "jātaḥ sujātacaraṇaṃ vaya draṣṭukāmāḥ ||86 ||",
  "S04n421:802": "asmo vidhijña varalakṣaṇalakṣaṇajñā",
  "S04n421:803": "yeṣāṃ tathā bhavati yā gati yaḥ prayogaḥ |",
  "S04n421:804": "tatsādhu pārthivavara prajahasva khedaṃ",
  "S04n421:805": "paśyāma lakṣaṇavicitravibhūṣitāṅgam ||87 ||",
  "S04n421:806": "sa strīgaṇaiḥ parivṛto nṛpatiḥ prahṛṣṭo",
  "S04n421:807": "gṛhya kumāramasamaṃ jvalanārcivarṇam |",
  "S04n421:808": "upanāmayan suravarāṃ suvilambacūḍāṃ",
  "S04n421:809": "dvārāttu niṣkramatu kampita trisahasrāḥ ||88 ||",
  "S04n421:810": "dṛṣṭvaiva te suravarā krama nāyakasya",
  "S04n421:811": "tāmrā nakhāṃ vimalapatraviśuddhatejā |",
  "S04n421:812": "te utthitā tvarita rūpavilambacūḍā",
  "S04n421:813": "mūrdhnābhivandiṣu kramāṃ vimalaprabhasya ||89 ||",
  "S04n421:814": "yatha lakṣaṇā yatha ca darśita lakṣitā ca",
  "S04n421:815": "yatha puṇyateji śiri mūrdha vilokitaṃ ca |",
  "S04n421:816": "yatha irya netra vimalāprabha ūrṇakośā",
  "S04n421:817": "niḥsaṃśayaṃ spṛśati bodhi vijitya māram ||90 ||",
  "S04n421:818": "te taṃ stuvanti guṇabhūta yathārthadarśī",
  "S04n421:819": "dhyāyī guṇāṃ vigatakleśatamonudasya |",
  "S04n421:820": "sucireṇa sattvaratanasya hi prādurbhāvo",
  "S04n421:821": "jātījarāmaraṇakleśaraṇaṃjahasya ||91 ||",
  "S04n421:822": "ādīpta sarvatribhavaṃ tribhiragnitaptaṃ",
  "S04n421:823": "saṃkalparāgaviṣayāraṇiucchritena |",
  "S04n421:824": "tvaṃ dharmamegha trisahasra spharitva dhīrā",
  "S04n421:825": "amṛtodakena praśameṣyasi kleśatāpam ||92 ||",
  "S04n421:826": "tvaṃ maitravākya karuṇānvita ślakṣṇavākya",
  "S04n421:827": "brahmasvarāracitaghoṣa manojñavāṇi |",
  "S04n421:828": "trisahasra ājñaparivijñapanī jagasya",
  "S04n421:829": "kṣipraṃ pramuñca bhagavan mahabuddhaghoṣam ||93 ||",
  "S04n421:830": "bhagnā kutīrthikagaṇā viparītadṛṣṭiḥ",
  "S04n421:831": "bhavarāgabandhananimagna sthitā bhavāgre |",
  "S04n421:832": "hetu pratītya bhava śūnya śruṇitva dharmā",
  "S04n421:833": "siṃhasya kroṣṭukagaṇaiva palāyināste ||94 ||",
  "S04n421:834": "bhittvā avidyapaṭalaṃ mahakleśadhūmaṃ",
  "S04n421:835": "paryutthitā janataye niyataprakāśe |",
  "S04n421:836": "jñānārciprajñaprabhavidyuvilokitena",
  "S04n421:837": "sarvaṃ jage vidhamaye mahadandhakāram ||95 ||",
  "S04n421:838": "lābhā sulabdha vipulā marumānuṣāṇāṃ",
  "S04n421:839": "yatrodbhavā'dbhuta ihedṛśi śuddhasattve |",
  "S04n421:840": "pithitā apāyapatha sphīta marutpathāni",
  "S04n421:841": "bheṣyanti sattvaratanena vibodhakena ||96 ||",
  "S04n421:842": "varṣitva divyakusumāṃ kapilāhvaye'smin",
  "S04n421:843": "kṛtvā pradakṣiṇa stavitva ca gauraveṇa |",
  "S04n421:844": "buddha subuddha iti vākyamudīrayantaḥ",
  "S04n421:845": "prakrānta te suragaṇā gagane salīlāḥ ||97 ||iti ||",
  "S04n421:846": "iti śrīlalitavistare janmaparivarto nāma saptamo'dhyāyaḥ ||"
}