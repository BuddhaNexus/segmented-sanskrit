{
  "SA07n935:0": "saptamaḥ sargaḥ",
  "SA07n935:1": "nanda-vilāpa",
  "SA07n935:2": "liṅgaṃ tataḥ śāstṛvidhipradiṣṭaṃ gātreṇa bibhranna tu cetasā tat |",
  "SA07n935:3": "bhāryāgataireva manovitarkairjehrīyamāṇo na nananda nandaḥ ||1 ||",
  "SA07n935:4": "sa puṣpamāsasya ca puṣpalakṣmyā sarvābhisāreṇa ca puṣpaketoḥ |",
  "SA07n935:5": "yānīyabhāvena ca yauvanasya vihārasaṃstho na śamaṃ jagāma ||2 ||",
  "SA07n935:6": "sthitaḥ saḥ dīnaḥ sahakāravīthyāmālīnasaṃmūrcchitaṣaṭpadāyām |",
  "SA07n935:7": "bhṛśaṃ jajṛmbhe yugadīrghabāhurdhyātvā priyāṃ cāpamivācakarṣa ||3 ||",
  "SA07n935:8": "sa pītakakṣodamiva pratīcchan cūtadrumebhyastanupuṣpavarṣam |",
  "SA07n935:9": "dīrghaṃ niśaśvāsa vicintya bhāryāṃ navagraho nāga ivāvaruddhaḥ ||4 ||",
  "SA07n935:10": "śokasya hartā śaraṇāgatānāṃ śokasya karttā pratigarvitānām |",
  "SA07n935:11": "aśokamālambya sa jātaśokaḥ priyāṃ priyāśokakavanāṃ śuśoca ||5 ||",
  "SA07n935:12": "priyāṃ priyāyāḥ pratanuṃ priyaṅguṃ niśāmya bhītāmiva niṣpatantīm |",
  "SA07n935:13": "sasmāra tāmaśrumukhīṃ sabāṣpaḥ priyāṃ priyaṅguprasavāvadātām ||6 ||",
  "SA07n935:14": "puṣpāvanaddhe tilakadrumasya dṛṣṭvānyapuṣṭāṃ śikhare niviṣṭām |",
  "SA07n935:15": "saṃkalpayāmāsa śikhāṃ priyāyāḥ śuklāṃśuke'ṭṭālapāśritāyāḥ ||7 ||",
  "SA07n935:16": "latāṃ praphullāmatimuktakasya cūtasya pārśve parirabhya jātām |",
  "SA07n935:17": "niśāmya cintāmagamattadaivaṃ śliṣṭā bhavenmāmapi sundarīti ||8 ||",
  "SA07n935:18": "puṣpotkarālā api nāgavṛkṣā dāntaiḥ samudgairiva hemagarbhaiḥ |",
  "SA07n935:19": "kāntāravṛkṣā iva duḥkhitasya na cakṣurācikṣipurasya tatra ||9 ||",
  "SA07n935:20": "gandhaṃ vamanto'pi ca gandhaparṇā gandharvaveśyā iva gandhapūrṇāḥ |",
  "SA07n935:21": "tasyānyacittasya śugātmakasya ghrāṇaṃ na janhurhṛdayaṃ pratepuḥ ||10 ||",
  "SA07n935:22": "saṃraktakaṇṭhaiśca vinīlakaṇṭhaistuṣṭaiḥ prahṛṣṭairapi cānyapuṣṭaiḥ |",
  "SA07n935:23": "lelihyamānaiśca madhu dvirephaiḥ svanadvanaṃ tasya mano nunoda ||11 ||",
  "SA07n935:24": "sa tatra bhāryāraṇisaṃbhavena vitarkadhūmena tamaḥśikhena |",
  "SA07n935:25": "kāmāgnināntarhṛdi dahyamāno vihāya dhairyaṃ vilalāpa tattat ||12 ||",
  "SA07n935:26": "adyāvagacchāmi suduṣkaraṃ te cakruḥ kariṣyanti ca kurvate ca |",
  "SA07n935:27": "tyaktvā priyāmaśrumukhīṃ tapo ye cerūścariṣyanti caranti caiva ||13 ||",
  "SA07n935:28": "tāvad dṛḍhaṃ bandhanamasti loke na dāravaṃ tāntavamāyasaṃ vā |",
  "SA07n935:29": "yāvad dṛḍhaṃ bandhanametadeva mukhaṃ calākṣaṃ lalitaṃ ca vākyam ||14 ||",
  "SA07n935:30": "chittvā ca bhittvā ca hi yānti tāni svapauruṣāccaiva suhṛdbalācca |",
  "SA07n935:31": "jñānācca raukṣyācca vinā vimoktuṃ na śakyate snehamayastu pāśaḥ ||15 ||",
  "SA07n935:32": "jñānaṃ na me tacca śamāya yat syānna na cāsti raukṣyaṃ karuṇātmako'smi |",
  "SA07n935:33": "kāmātmakaścāsmi guruśca buddhaḥ sthito'ntare cakragaterivāsmi ||16 ||",
  "SA07n935:34": "ahaṃ gṛhītvāpi hi bhikṣuliṅgaṃ bhrātṝṣiṇā dviguruṇānuśiṣṭaḥ |",
  "SA07n935:35": "sarvāsvavasthāsu labhe na śāntiṃ priyāviyogādiva cakravākaḥ ||17 ||",
  "SA07n935:36": "adyāpi tanme hṛdi vartate ca yaddarpaṇe vyākulite mayā sā |",
  "SA07n935:37": "kṛtānutakrodhakamabravīnmāṃ kathaṃkṛto'sīti śaṭhaṃ hasantī ||18 ||",
  "SA07n935:38": "yathaiṣyanāśyānaviśeṣakāyāṃ mayīti yanmāmavadacca sāśru |",
  "SA07n935:39": "pāriplavākṣeṇa mukhena bālā tanme vaco'dyāpi mano ruṇaddhi ||19 ||",
  "SA07n935:40": "buddhvāsanaṃ parvatanirjharasthaḥ svastho yathā dhyāyati bhikṣureṣaḥ |",
  "SA07n935:41": "saktaḥ kvacinnāhamivaiṣa nūnaṃ śāntastathā tṛpta ivopaviṣṭaḥ ||20 ||",
  "SA07n935:42": "puṃskokilānāmavicintya ghoṣaṃ vasantalakṣmyāmavicārya cakṣuḥ |",
  "SA07n935:43": "śāstraṃ yathābhyasyati caiṣa yuktaḥ śaṅke priyākarṣati nāsya cetaḥ ||21 ||",
  "SA07n935:44": "asmai namo'stu sthiraniścayāya nivṛttakautūhalavismayāya |",
  "SA07n935:45": "śāntātmane'ntargatamānāsāya caṅkramyamāṇāya nirutsukāya ||22 ||",
  "SA07n935:46": "nirīkṣamāṇasya jalaṃ sapadmaṃ vanaṃ ca phullaṃ parapuṣṭajuṣṭam |",
  "SA07n935:47": "kasyāsti dhairyaṃ navayauvanasya māse madhau dharmasapatnabhūte ||23 ||",
  "SA07n935:48": "bhāvena garveṇa gatena lakṣmyā smitena kopena madena vāgbhiḥ |",
  "SA07n935:49": "jahruḥ striyo devanṛparṣisaṃghān kasmāddhi nāsmadvidhamākṣipeyuḥ ||24 ||",
  "SA07n935:50": "kāmābhibhūto hi hiraṇyaretāḥ svāhāṃ siṣeve madhavānahalyām |",
  "SA07n935:51": "sattvena sargeṇa ca tena hīnaḥ strinirjitaḥ kiṃ bata mānuṣo'ham ||25 ||",
  "SA07n935:52": "sūryaḥ saraṇyūṃ prati jātarāgastatprītaye taṣṭa iti śrutaṃ naḥ |",
  "SA07n935:53": "ratamaśvabhūto'śvavadhūṃ sametya yato'śvinau tau janayāṃbabhūva ||26 ||",
  "SA07n935:54": "strīkāraṇaṃ vairaviśaktabuddhyorvaivasvatāgnyoścalitātmadhṛtyoḥ |",
  "SA07n935:55": "bahūni varṣāṇi babhūva yuddhaṃ kaḥ strīnimittaṃ na caledihānyaḥ ||27 ||",
  "SA07n935:56": "bheje śvapākīṃ munirakṣamālāṃ kāmādvasiṣṭhaśca sa sadvariṣṭhaḥ |",
  "SA07n935:57": "yasyāṃ vivaśvāniva bhūjalādaḥ sutaḥ prasūto'sya kapiñjalādaḥ ||28 ||",
  "SA07n935:58": "parāśaraḥ śāpaśarastatharṣiḥ kālīṃ siṣeve jhaṣagarbhayonim |",
  "SA07n935:59": "suto'sya yasyāṃ suṣuve mahātmā dvaipāyano vedavibhāgakarttā ||29 ||",
  "SA07n935:60": "dvaipāyano dharmaparāyaṇaśca reme samaṃ kāśiṣu veśyavadhvā |",
  "SA07n935:61": "yayā hato'bhūccalanūpureṇa pādena vidyullatayeva meghaḥ ||30 ||",
  "SA07n935:62": "tathāṅgirā rāgaparītacetāḥ sarasvatīṃ brahmasutaḥ siṣeve |",
  "SA07n935:63": "sārasvato yatra suto'sya jajñe naṣṭasya vedasya punaḥpravaktā ||31 ||",
  "SA07n935:64": "tathā nṛparṣerdilīpasya yajñe svargastriyāṃ kāśyapa āgatāsthaḥ |",
  "SA07n935:65": "sruvaṃ gṛhītvā sravadātmatejaścikṣepa vahrāvasito yato'bhūt ||32 ||",
  "SA07n935:66": "tathā'ṅgado'ntaṃ tapaso'pi gatvā kāmābhibhūto yamunāmagacchat |",
  "SA07n935:67": "dhīmattaraṃ yatra rathītaraṃ sa sāraṅgajuṣṭaṃ janayāmbabhūva ||33 ||",
  "SA07n935:68": "niśāmya śāntāṃ naradevakanyāṃ vane'pi śānte'pi ca vartamānaḥ |",
  "SA07n935:69": "cacāla dhairyānmuniṛṣyaśrṛṅgaḥ śailo mahīkampa ivoccaśrṛṅgaḥ ||34 ||",
  "SA07n935:70": "brahmarṣibhāvārthamapāsya rājyaṃ bheje vanaṃ yo viṣayeṣvanāsthaḥ |",
  "SA07n935:71": "sa gādhijaścāpahṛto ghṛtācyā samā daśaikaṃ divasaṃ viveda ||35 ||",
  "SA07n935:72": "tathaiva kandarpaśarābhimṛṣṭo rambhāṃ prati sthūlaśirā mumūrccha |",
  "SA07n935:73": "yaḥ kāmaroṣātmatayānapekṣaḥ śaśāpa tāmapratigṛhyamāṇaḥ ||36 ||",
  "SA07n935:74": "pramadvarāyāṃ ca ruruḥ priyāyāṃ bhujaṅgamenāpahṛtendriyāyām |",
  "SA07n935:75": "saṃdṛśya saṃdṛśya jaghāna sarpān priyaṃ na roṣeṇa tapo rarakṣa ||37 ||",
  "SA07n935:76": "naptā śaśāṅkasya yaśoguṇāṅko budhasya sūnurvibudhaprabhāvaḥ |",
  "SA07n935:77": "tathorvaśīmapsarasaṃ vicintya rājarṣirunmādamagacchadaiḍaḥ ||38 ||",
  "SA07n935:78": "rakto girermūrdhani menakāyāṃ kāmātmakatvācca sa tālajaṅghaḥ |",
  "SA07n935:79": "pādena viśvāvasunā saroṣaṃ vajreṇa hintāla ivābhijaghne ||39 ||",
  "SA07n935:80": "nāśaṃ gatāyāṃ paramāṅganāyāṃ gaṃgājale'naṅgaparītacetāḥ |",
  "SA07n935:81": "janhuśca gaṅgāṃ nṛpatirbhujābhyāṃ rurodha maināka ivācalendraḥ ||40 ||",
  "SA07n935:82": "nṛpaśca gaṅgāvirahājjughūrṇa gaṅgāmbhasā sāla ivāttamūlaḥ |",
  "SA07n935:83": "kulapradīpaḥ pratipasya sūnuḥ śrīmattanuḥ śantanurasvatantraḥ ||41 ||",
  "SA07n935:84": "hṛtāṃ ca saunandakinānu'śocan prāptāmivorvīṃ striyamurvaśīṃ tām |",
  "SA07n935:85": "sadvṛttavarmā kila somavarmā babhrāma citodbhavabhinnavarmā ||42 ||",
  "SA07n935:86": "bhāryāṃ mṛtāṃ cānumamāra rājā bhīmaprabhāvo bhuvi bhīmakaḥ saḥ |",
  "SA07n935:87": "balena senāka iti prakāśaḥ senāpatirdeva ivāttasenaḥ ||43 ||",
  "SA07n935:88": "svargaṃ gate bhartari śantanau ca kālīṃ jihīrṣan janamejayaḥ saḥ |",
  "SA07n935:89": "avāpa bhīṣmāt samavetya mṛtyuṃ na tadgataṃ manmathamutsasarja ||44 ||",
  "SA07n935:90": "śaptaśca pāṇḍurmadanena nūnaṃ strīsaṃgame mṛtyumavāpsyasīti |",
  "SA07n935:91": "jagāma mādrīṃ na maharṣiśāpādasevyasevī vimamarśa mṛtyum ||45 ||",
  "SA07n935:92": "evaṃvidhā devanṛparṣisaṅghāḥ strīṇāṃ vaśaṃ kāmavaśena jagmuḥ |",
  "SA07n935:93": "dhiyā ca sāreṇa ca durbalaḥ san priyāmapaśyan kimu viklavo'ham ||46 ||",
  "SA07n935:94": "yāsyāmi tasmād gṛhameva bhūyaḥ kāmaṃ kariṣye vidhivat sakāmam |",
  "SA07n935:95": "na hyanyacittasya calendriyasya liṅgaṃ kṣamaṃ dharmapathāccyutasya ||47 ||",
  "SA07n935:96": "pāṇau kapālamavadhārya vidhāya mauṇḍyaṃ mānaṃ nidhāya vikṛtaṃ paridhāya vāsaḥ |",
  "SA07n935:97": "yasyoddhavo na dhṛtirasti na śāntirasti citrapradīpa iva so'sti ca nāsti caiva ||48 ||",
  "SA07n935:98": "yo niḥsṛtaśca na ca niḥsṛtakāmarāgaḥ kāṣāyamudvahati yo na ca niṣkaṣāyaḥ |",
  "SA07n935:99": "pātraṃ bibharti ca guṇairna ca pātrabhūto liṅgaṃ vahannapi sa naiva gṛhī na bhikṣuḥ ||49 ||",
  "SA07n935:100": "na nyāyyamanvayavataḥ parigṛhya liṅgaṃ bhūyo vimoktumiti yo'pi hi me vicāraḥ |",
  "SA07n935:101": "so'pi praṇaśyati vicintya nṛpapravīrāstānye tapovanamapāsya gṛhāṇyatīyuḥ ||50 ||",
  "SA07n935:102": "śālbādhipo hi sasuto'pi tathāmbarīṣo rāmo'ndha eva sa ca sāṃskṛtirantidevaḥ |",
  "SA07n935:103": "cīrāṇyapāsya dadhire punaraṃśukāni chittvā jaṭāśca kuṭilā mukuṭāni babhruḥ ||51 ||",
  "SA07n935:104": "tasmād bhikṣārthaṃ mama gururito yāvadeva prayāt-",
  "SA07n935:105": "styaktvā kāṣāyaṃ gṛhamahamitastāvadeva prayāsye |",
  "SA07n935:106": "pūjyaṃ liṅgaṃ hi skhalitamanaso bibhrataḥ kliṣṭabuddhe-",
  "SA07n935:107": "rnāmutrārthaḥ syādupahatamaternāpyayaṃ jīvalokaḥ ||52 ||",
  "SA07n935:108": "saundarananda mahākāvye “nanda-vilāpa“ nāma saptama sarga samāpta |"
}