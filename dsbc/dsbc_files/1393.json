{
    "1393:0": "|| namaḥ sarvabuddhabodhisattvebhyaḥ ||",
    "1393:1": "viṃśatikākārikā",
    "1393:2": "vijñaptimātramevaitadasadarthāvabhāsanāt|",
    "1393:3": "yathā taimirikasyāsatkeśacandrādidarśanam||1||",
    "1393:4": "yadi vijñaptiranarthā niyamo deśakālayoḥ |",
    "1393:5": "santānasyāniyamaśca yuktā kṛtyakriyā na ca||2||",
    "1393:6": "deśādiuniyamaḥ siddhaḥ svapnavat pretavat punaḥ|",
    "1393:7": "santānāniyamaḥ sarvaiḥ pūyanadyādidarśane||3||",
    "1393:8": "svapnopaghātavat kṛtyakriyā narakavat punaḥ|",
    "1393:9": "sarvaṃ narakapālādidarśane taiśca bādhane||4||",
    "1393:10": "tiraścāṃ sambhavaḥ svarge yathā na narake tathā|",
    "1393:11": "na pretānāṃ yatastajjaṃ duḥkhaṃ nānubhavanti te||5||",
    "1393:12": "yadi tatkarmabhistatra bhūtānāṃ sambhavastathā|",
    "1393:13": "iṣyate pariṇāmaśca kiṃ vijñānasya neṣyate||6||",
    "1393:14": "karmaṇo vāsanā'nyatra phalamanyatra kalpyate|",
    "1393:15": "tatraiva neṣyate yatra vāsanā kiṃ nu kāraṇam||7||",
    "1393:16": "rūpādyāyatanāstitvaṃ tadvineyajanaṃ prati|",
    "1393:17": "abhiprāyavaśāduktamupapādukasattvavat||8||",
    "1393:18": "yataḥ svabījād vijñaptiryadābhāsā pravartate|",
    "1393:19": "dvividhāyatanatvena te tasyā munirabravīt||9||",
    "1393:20": "tathā pudgalanairātmyapraveśo hi hyanyathā punaḥ|",
    "1393:21": "deśanā dharmanairātmyapraveśaḥ kalpitātmanā||10||",
    "1393:22": "na tadekaṃ na cānekaṃ viṣayaḥ paramāṇuśaḥ|",
    "1393:23": "na ca te saṃhatā yasmāt paramāṇurna sidhyati||11||",
    "1393:24": "ṣaṭkena yugapadyogāt paramāṇoḥ ṣaḍaṃśatā|",
    "1393:25": "ṣaṇṇāṃ samānadeśatvāt piṇḍaḥ syādaṇumātrakaḥ||12||",
    "1393:26": "paramāṇorasaṃyoge tatsaṅghāte'sti kasya saḥ|",
    "1393:27": "na cānavayavatvena tatsaṃyogo na sidhyati||13||",
    "1393:28": "digbhāgabhedo yasyāsti tasyaikatvaṃ na yujyate|",
    "1393:29": "chāyāvṛtī kathaṃ vā'nyo na piṇḍaścenna tasya te||14||",
    "1393:30": "ekatve na krameṇetiryugapanna grahāgrahau|",
    "1393:31": "vicchinnānekavṛttiśca sūkṣmānīkṣā ca no bhavet||15||",
    "1393:32": "pratyakṣabuddhiḥ svapnādau yathā sā ca yadā tadā|",
    "1393:33": "na so'rtho dṛśyate tasya pratyakṣatvaṃ kathaṃ matam||16||",
    "1393:34": "uktaṃ yathā tadābhāsā vijñaptiḥ smaraṇaṃ tataḥ|",
    "1393:35": "svapne dṛgviṣayābhāvaṃ nāprabuddho'vagacchati||17||",
    "1393:36": "anyonyādhipatitvena vijñaptiniyamo mithaḥ|",
    "1393:37": "middhenopahataṃ cittaṃ svapne tenāsamaṃ phalam||18||",
    "1393:38": "maraṇaṃ paravijñaptiviśeṣād vikriyā yathā|",
    "1393:39": "smṛtilopādikā'nyeṣāṃ piśācādimanovaśāt||19||",
    "1393:40": "kathaṃ vā daṇḍakāraṇyaśūnyatvamṛṣikopataḥ|",
    "1393:41": "manodaṇḍo mahāvadyaḥ kathaṃ vā tena sidhyati||20||",
    "1393:42": "paracittavidāṃ jñānamayathārthaṃ kathaṃ yathā|",
    "1393:43": "svacittajñānamajñānād yathā buddhasya gocaraḥ||21||",
    "1393:44": "vijñaptimātratāsiddhiḥ svaśaktisadṛśī mayā|",
    "1393:45": "kṛteyaṃ sarvathā sā tu na cintyā buddhagocaraḥ||22||",
    "1393:46": "|| viṃśatikākārikāḥ samāptāḥ ||"
}