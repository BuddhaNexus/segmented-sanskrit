{
    "1210:0": "XVII",
    "1210:1": "avinirvatanīyākāraliṅganimittaparivarto nāma saptadaśaḥ|",
    "1210:2": "'mokṣanirvedhabhāgīye śaikṣo'vaivartiko gaṇaḥ|",
    "1210:3": "' iti pūrvamuddiṣṭam|",
    "1210:4": "tatra dve ukte|",
    "1210:5": "tṛtīyo vaktavyaḥ|",
    "1210:6": "ataḥ śāstram-",
    "1210:7": "[97] nirvedhāṅgānyupādāya darśanābhyāsamārgayoḥ|",
    "1210:8": "ye bodhisattvā vartante so'trāvaivartiko gaṇaḥ||4-38||",
    "1210:9": "'atra' iti mahāyāne|",
    "1210:10": "'avaivartikagaṇaḥ'|",
    "1210:11": "tallakṣaṇam|",
    "1210:12": "vivartāya prabhavati vaivartikaḥ|",
    "1210:13": "na tathetyavaivarktiko'vinivartanīyaḥ|",
    "1210:14": "athāsya nirvedhabhāgīyeṣu sthitasya kati liṅgānītyata āha|",
    "1210:15": "[98] rūpādibhyo nivṛtyādyaliṅgarviśatidheritaiḥ|",
    "1210:16": "nirvedhāṅgasthitasyedamavaivartikalalakṣaṇam||4-39||",
    "1210:17": "avaivartikatvaparijñānamityarthaḥ|",
    "1210:18": "atha katame rūpādinivṛttyādayaḥ ?",
    "1210:19": "[99] rūpādibhyo nivṛttiśca vicikitsā'kṣaṇakṣayau|",
    "1210:20": "ātmānaḥ kuśalasthasya pareṣāṃ tanniyojanam||4-40||",
    "1210:21": "[100] parādhāraṃ ca dānādi gambhīre'rthepyakāṅkṣaṇam|",
    "1210:22": "maitraṃ kāyādyasaṃvāsaḥ pañcadhāvaraṇena ca||4-41||",
    "1210:23": "[101] sarvānuśayahānaṃ ca smṛtisamprajñatā śuci|",
    "1210:24": "cīvarādiśarīre ca kṛmīṇāmasamudbhavaḥ||4-42||",
    "1210:25": "[102] cittākauṭilyamādānaṃ dhutasyāmatsarāditā|",
    "1210:26": "dharmatāyuktagāmitvaṃ lokārthaṃ narakaiṣaṇā||4-43||",
    "1210:27": "[103] parairaneyatā mārasyānyamārgopadeśinaḥ|",
    "1210:28": "māra ityavabodhaśca caryā buddhānumoditā||4-44||",
    "1210:29": "[104] ūṣmamūrdhasu sa kṣāntiṣvagradharmeṣvavasthitaḥ|",
    "1210:30": "liṅgairamībhirviśatyā sambodherna vivartate||4-45||",
    "1210:31": "ata āha| atha khalvityādi|",
    "1210:32": "ākriyante vyajyanta ebhiriti ākārāḥ|",
    "1210:33": "liṅgyante gamyanta ebhiriti liṅgāni|",
    "1210:34": "nimīyante nirūpyanta ebhiriti nimittāni|",
    "1210:35": "ekārthatvepi trayāṇāmupādāna(naṃ)",
    "1210:36": "sattvāntaraśaṅkāyā vyavacchedārtham|",
    "1210:37": "paryāyaskandhaṃ (vacanaṃ)",
    "1210:38": "athavā aparaḥ paryāyaḥ|",
    "1210:39": "kathamityādi|",
    "1210:40": "ata eva vāśabdaḥ|",
    "1210:41": "kathaṃ ve ti kena prakāreṇa jānīyāma iti sambandhaḥ|",
    "1210:42": "atibahūni liṅgāni tatrādyaṃ tāvadāha yā cetyādinā|",
    "1210:43": "caturdhā bhūmiḥ|",
    "1210:44": "pṛthagjanaśrāvakapratyekabuddhabuddhasambandhāt|",
    "1210:45": "iyaṃ caturvidhāpi tathatābhūmirityucyate|",
    "1210:46": "kuta ityāha|",
    "1210:47": "sarvāśca ityādi|",
    "1210:48": "caśabdo hetau|",
    "1210:49": "yasmātsarvā etāstathatayā'dvayāḥ|",
    "1210:50": "rūpādīnāṃ sarvadharmāṇāṃ yathālakṣaṇamasattvāt tathataivaitāḥ|",
    "1210:51": "tathatā caikaiva na dve na bahavyaḥ|",
    "1210:52": "tasmāttathatayā'dvayā abhinnāḥ advaidhīkārādacchinnāḥ vikalpasvabhāvavirahāt avikalpāḥ|",
    "1210:53": "vikalpāgocaratvāt nirvikralpāḥ|",
    "1210:54": "itīti|",
    "1210:55": "evaṃ lakṣaṇā yā tathatā tāṃ tathatāṃ dharmatāmavatarati|",
    "1210:56": "kathamavataratītyāha tathatāyāmityādi|",
    "1210:57": "sthitastanmātradarśanāt|",
    "1210:58": "na kalpayati samyak na vikalpayati vitatham|",
    "1210:59": "evamavataratītyevaṃ satyavatarati|",
    "1210:60": "..........tyāha|",
    "1210:61": "evamavatīrṇa ityādi|",
    "1210:62": "uktena krameṇāvatīrṇaḥ san|",
    "1210:63": "yatheti yayā mātrayā śrutvāpīti śravaṇānantaramapi|",
    "1210:64": "tatopi vātikramyeti tata uttarakālamapi|",
    "1210:65": "na kāṅkṣatīti na bādhate|",
    "1210:66": "naivamitīti sambandhaḥ|",
    "1210:67": "vividhā matiḥ vimatiḥ|",
    "1210:68": "tanna karoti evaṃ vā na veti|",
    "1210:69": "ata evāha na vicikitsatoti|",
    "1210:70": "na dhandhāyatītyapratipatteḥ pratiṣedhaḥ|",
    "1210:71": "kiṃ tarhi karotītyāha|",
    "1210:72": "api tvityādi|",
    "1210:73": "tathataiva sarvaṃ na santi rūpādaya ityadhimuñcati śraddhayā|",
    "1210:74": "avagāhate prajñayā|",
    "1210:75": "etadeva jñānaṃ mukhyaṃ liṅgam|",
    "1210:76": "asya paricchedamāha|",
    "1210:77": "na cetyādinā|",
    "1210:78": "paricchedāpekṣayā bahuvacanaṃ ebhirliṅgairiti|",
    "1210:79": "tathataiva sarvamiti jñānāt 'rūpādibhyo nivṛttiḥ' nirvedhāṅgeṣvavaivartikaliṅgaṃ prathamam||",
    "1210:80": "punaraparamityādi|",
    "1210:81": "anyeṣāmiti|",
    "1210:82": "ito dharmādvāhyānām|",
    "1210:83": "śramaṇānāmiti pravrajitānām|",
    "1210:84": "mukhamullokayati praṇataḥ paśyati|",
    "1210:85": "kimitītyāha|",
    "1210:86": "ime ityādi|",
    "1210:87": "jānanti laukikena jñānena|",
    "1210:88": "paśyanti lokottareṇa|",
    "1210:89": "dātavyamiti bhaktito deyam|",
    "1210:90": "vyapāśrayata iti sevate śaraṇaṃ vā gacchati|",
    "1210:91": "satyeṣu ratneṣu ca vimatirvicikitsā|",
    "1210:92": "tasyāḥ kṣaye sati sarvametanna karotīti 'vikitsākṣayo' dvitīyaṃ teṣu talliṅgam||",
    "1210:93": "sa khalvityādi|",
    "1210:94": "apāyā narakapretatiryañcaḥ|",
    "1210:95": "svībhāvaḥ strītvam|",
    "1210:96": "sa cāvaśiṣṭānāmakṣaṇānāmupalakṣaṇamiti 'akṣaṇakṣayaḥ' tṛtīyaṃ teṣu talliṅgam||",
    "1210:97": "punaraparamityādi|",
    "1210:98": "daśasu kuśaleṣu svayaṃ sthitvā 'pareṣāṃ' teṣu 'samādāpanaṃ' dṛḍhīkaraṇaṃ ceti caturthaṃ teṣu talliṅgam||",
    "1210:99": "punaraparamityādi|",
    "1210:100": "yaṃ yaṃ dharmamiti sūtrageyādikam|",
    "1210:101": "dadāti ca parasmai hitāya sukhāya caṣa bhavatviti teṣāmeva hitasukhāya|",
    "1210:102": "iti anenākāreṇa sādhāraṇaṃ karoti|",
    "1210:103": "yathā ca dharmadānaṃ tathānyadapi dānaśīlādikamiti 'parādhāraṃ dānādi' pañcamaṃ teṣu talliṅgam||",
    "1210:104": "punaraparamityādinā na dhandhāyatītyetadantena 'gambhīre'rthepyakāṅkṣaṇaṃ' ṣaṣṭhaṃ teṣveva talliṅgam||",
    "1210:105": "'maitraṃ kāyādi' iti kāyādi karma|",
    "1210:106": "tadāha hitavacanaścetyādinā|",
    "1210:107": "upalakṣaṇatvāditi 'maitraṃ kāyādi' saptamaṃ teṣu talliṅgam||",
    "1210:108": "'asaṃvāsaḥ pañcadhāvaraṇena vā' iti|",
    "1210:109": "pañca nivaraṇāni|",
    "1210:110": "kāmacchando vyāpādastyānamiddhamauddhatyakaukṛtyaṃ vicikitsā ceti|",
    "1210:111": "ebhirasaṃvāso'samanvāgamaḥ|",
    "1210:112": "tamāha|",
    "1210:113": "alpastyānamiddhaśca bhavatītyupalakṣaṇatvāt|",
    "1210:114": "iti pañcabhirnivaraṇaisaṃvāso'ṣṭamaṃ teṣu talliṅgam||",
    "1210:115": "sarva yathā bhavati tathā'nuśayasya dveṣānubandhasya hānaṃ 'sarvānuśayahāanam'|",
    "1210:116": "tadāha niranuśayaśca bhavatīti|",
    "1210:117": "navamaṃ teṣu talliṅgam||",
    "1210:118": "'smṛtisaṃprajñatā' itismṛtisahitaṃ saṃprajanyam|",
    "1210:119": "tadāha sobhikrāmanvetyādinā|",
    "1210:120": "abhikramo gamanam|",
    "1210:121": "apratikrama āgamanam|",
    "1210:122": "bhrāntaṃ vikṣiptam|",
    "1210:123": "na vilambitamiti vilambe vikṣepāt|",
    "1210:124": "sahaseti asamīkṣya bhūmim|",
    "1210:125": "upalakṣaṇaṃ caitaccaṃkramasthānaniṣadyāśayaneṣu vikṣepasyeti smṛtisaṃprajanyaṃ daśamaṃ teṣu talliṅgam||",
    "1210:126": "tasya khalvityādi yānītyataḥ prāk|",
    "1210:127": "yūkāyogād yūkilaḥ|",
    "1210:128": "picchāditvādilac|",
    "1210:129": "caukṣaḥ śuciḥ|",
    "1210:130": "ābādhaḥ pīḍā|",
    "1210:131": "ādīnava upadrava iti 'śucicīvarāditā' ekādaśaṃ teṣu talliṅgam||",
    "1210:132": "yānītyādi subhūtirāhetyataḥ prāk|",
    "1210:133": "sambhavanti jāyante kāyasya bhakṣaṇāya|",
    "1210:134": "abhyudgatānīti prativiśiṣṭāni|",
    "1210:135": "iti 'śarīre kri(kṛ)",
    "1210:136": "mīṇāmasamubhdavo' dvādaśaṃ teṣu talliṅgam||",
    "1210:137": "subhūtirāhetyādi punaraparāt prāk|",
    "1210:138": "cittālpakṛtyatā alpatvādavikṣepācca|",
    "1210:139": "cittasya kauṭilyaṃ kuṭilatā|",
    "1210:140": "yattu svadoṣapracchādanopāyastacchāṭhyam yatparavañcanāya sa vaṅkaḥ|",
    "1210:141": "paravañcanārthamabhūtasvaguṇasaṃdarśanaṃ māyā|",
    "1210:142": "ebhirvirahādyathākramaṃ cittākauṭilyaṃ cittāśāṭhyatā cittāvaṅkatā cittāmāyāvitā ca|",
    "1210:143": "śeṣaṃ subodham|",
    "1210:144": "iti 'cittakauṭilyaṃ' trayodaśaṃ teṣu talliṅgam||",
    "1210:145": "punaraparamityādi|",
    "1210:146": "atra lābhādigurūkatāpratiṣedhena dhutagrahotpyupalabhyate|",
    "1210:147": "iti 'dhutaguṇasamādanaṃ' caturdaśaṃ teṣu talliṅgam||",
    "1210:148": "nerṣyāmātmasaryabahulo bhavatīti mātsaryagrahaṇena ṣaṭpāramitāvipakṣā upalakṣyante|",
    "1210:149": "iti 'amatsarāditā' pañcadaśaṃ teṣu talliṅgam||",
    "1210:150": "na ca gambhīreṣvityādi punaraparāt prāk|",
    "1210:151": "saṃsyandanaṃ saṃyojanam|",
    "1210:152": "dharmatayā yuktaṃ sarvamavagacchatīti 'dharmatāyuktagāmitvaṃ' ṣoḍaśaṃ teṣu talliṅgam||",
    "1210:153": "punaraparamityādi dhārayitavyāntaram|",
    "1210:154": "pratideśayetyeayamatyayato deśaya|",
    "1210:155": "pratiniḥsajeti pratiniyamenātyantikatvena parityaja|",
    "1210:156": "evamiti bodhicittatyāge sati|",
    "1210:157": "evamapīti|",
    "1210:158": "īdṛśepi māyeṇoktai|",
    "1210:159": "śeṣaṃ subodham|",
    "1210:160": "iti lokānāmartho'smāditi 'lokārthaṃ narakaiṣaṇā' narakasvīkāraḥ|",
    "1210:161": "saptadaśaṃ teṣu talliṅgam||",
    "1210:162": "punaraparādi dhārayitavyāntam|",
    "1210:163": "yacchrutaṃ prajñāpāramitādi tatpratideśaya pratyācakṣva|",
    "1210:164": "yad gṛhītaṃ badhicittapāramitācaryādi tatparityaja|",
    "1210:165": "abhūtavicitravādī kaviḥ|",
    "1210:166": "tasya karma kāvyam|",
    "1210:167": "avinivartanīyasya dhātuḥ prakṛtiḥ|",
    "1210:168": "apratyudāvartanīyadharmeti pareṇa sambadhyate|",
    "1210:169": "śeṣaṃ subodham|",
    "1210:170": "iti 'parairaneyatā' 'ṣṭādaśaṃ teṣu talliṅgam||",
    "1210:171": "punaraparādi dhārayitavyāntam|",
    "1210:172": "saṃsāre cāriketyādinā bodhisattvamārgaṃ dūṣayati|",
    "1210:173": "ihaiva tvamityādinā śrāvakādimārgaṃ grāhayati|",
    "1210:174": "abhinirvṛtta iti kṣīṇāyuḥ|",
    "1210:175": "vāśabdo vikalpe|",
    "1210:176": "ihaivetyādikaṃ vā vakṣyati|",
    "1210:177": "aho vatetyādikaṃ vā|",
    "1210:178": "cittaṃ na kupyati na calatīti mārabhāṣitasya hīnamārgasya mārabhāṣitatvena jñānāt|",
    "1210:179": "ata idaṃ mārasyānyamārgopadeśino 'māra ityavabodhaḥ' ūnaviṃśatitamaṃ teṣu talliṅgam||",
    "1210:180": "sā cedityādi dhārayitavyāntam|",
    "1210:181": "viveko mahāyānatyāgaḥ|",
    "1210:182": "tadarthāni vacanāni vivekapadāni|",
    "1210:183": "tāni parato mārāditaḥ śrutvā cittaṃ na parihīyate iti sambandhaḥ|",
    "1210:184": "na calatītyarthaḥ|",
    "1210:185": "kuta ityāha|",
    "1210:186": "dharmatāyā iti dharma eva dharmatā mahāyānacaryā tataḥ|",
    "1210:187": "na pratyudāvartata iti na vimukhībhavati|",
    "1210:188": "nānyathābhāva iti na viparyayaḥ|",
    "1210:189": "na hīnayāne bahumāna ityarthaḥ|",
    "1210:190": "tānīti vivekapadāni|",
    "1210:191": "caśabdo hetau|",
    "1210:192": "yasmānmārakarmāṇi jānāti|",
    "1210:193": "asthānamiti pareṇa sambadhyate|",
    "1210:194": "tatheti yathā buddhānuvarṇitam|",
    "1210:195": "śeṣaṃ subodham|",
    "1210:196": "iti 'caryābuddhānumoditā' viṃśatitama teṣu talliṅgam||",
    "1210:197": "ūṣmāmūrdhasu sa kṣāntiṣvagradharmeṣvavasthitaḥ|",
    "1210:198": "liṅgairamībhirviśatyā sambodherna vivartate||",
    "1210:199": "ayamupasaṃhāraḥ|",
    "1210:200": "ūṣmādiṣu nirvedhabhāgīyeṣu sthite ya ebhirviśatyā liṅgairlakṣitaḥ sa sambodherna nivartate|",
    "1210:201": "so'vinivartanīya ityarthaḥ||",
    "1210:202": "darśanamārge sthitamadhikṛtya śāstram-",
    "1210:203": "[105] kṣāntijñānakṣaṇāḥ ṣaṭ ca pañca pañca ca dṛkpathe|",
    "1210:204": "bodhisattvasya vijñeyamavaivartikalakṣaṇam||4-46||",
    "1210:205": "darśanamārge sthitasya bodhisattvasyāvaivartikaṃ liṅgaṃ veditavyam|",
    "1210:206": "kiṃ tat ? 'kṣāntijñānalakṣaṇāḥ' kṣāntikṣaṇāḥ jñānakṣaṇāśca|",
    "1210:207": "'ṣaṭ ca pañca pañca ca' iti ṣoḍaśetyarthaḥ|",
    "1210:208": "katame ṣoḍaśa?",
    "1210:209": "[106] rūpādisaṃjñāvyāvattirdāḍhrya cittasya hīnayoḥ|",
    "1210:210": "yānayorvinivṛttiśca dhyānādyaṅgaparikṣayaḥ||4-47||",
    "1210:211": "[107] kāyacetolaghutvaṃ ca kāmasevābhyupāyikī|",
    "1210:212": "sadaiva brahmacāritvamājīvasya viśuddhatā||4-48||",
    "1210:213": "[108] skandhādāvantarāyeṣu sambhāre sendriyādike|",
    "1210:214": "samare matsarādau ca neti yogānuyogayoḥ||4-49||",
    "1210:215": "[109] vihāre pratiṣedhaśca dharmasyāṇoralabdhatā|",
    "1210:216": "niścitattvaṃ svabhūmau ca bhūmitritayasaṃsthitiḥ||4-50||",
    "1210:217": "[110] dharmārthaṃ jīvitatyāga ityamī ṣoḍaśa kṣaṇāḥ|",
    "1210:218": "avaivartikaliṅgāni dṛṅmārgasthasya dhīmataḥ||4-51||",
    "1210:219": "tatrādyamāha|",
    "1210:220": "punaraparamityādinā dhārayitavyāntena|",
    "1210:221": "abhisaṃskarotīti utpādayatītyarthaḥ|",
    "1210:222": "tamapi dharmamiti rūpādikaṃ nopalabhata ityādi|",
    "1210:223": "atra upalambha evābhisaṃskāraḥ|",
    "1210:224": "sa evotpādanam|",
    "1210:225": "anutpādajñāne kṣāntirasyeti bahuvrīhiḥ|",
    "1210:226": "iti 'rūpādisaṃjñāvyāvṛttiḥ' duḥkhe dharmajñānakṣāntiḥ|",
    "1210:227": "sā dṛṅmārge prathamaṃ talliṅgam||",
    "1210:228": "punaraparamityādi dhārayitavyāntam|",
    "1210:229": "vicchankyisyatīti vigatacchandaṃ kariṣyati|",
    "1210:230": "ājñāsyati lokottareṇa jñānena|",
    "1210:231": "vihanyase kliṣyase|",
    "1210:232": "vivecanatā bodhicittatyājanam|",
    "1210:233": "tatreti samyaksambodhau|",
    "1210:234": "dṛḍhacittena iti samyaksambodhau 'cittadārḍhyaya' duḥkhe dharmajñānam|",
    "1210:235": "tad dṛṅmārge dvitīyaṃ talliṅgam||",
    "1210:236": "punaraparādi bhavatyantam|",
    "1210:237": "iti 'hīnayānavinivṛttiḥ' duḥkhe'nvayajñānakṣānti|",
    "1210:238": "sā dṛṅmārge tṛtīyaṃ liṅgam||",
    "1210:239": "sa ākāṅkṣannityādi veditavyāntam|",
    "1210:240": "iti 'dhyānādīnāmaṅgaparikṣayaḥ' kāmotpattivibandhe daurbalyaṃ duḥkhe'nvayajñānam|",
    "1210:241": "tad dṛṅmārge caturthaṃ talliṅgam||",
    "1210:242": "punaraparādi sa cedityataḥ prāk|",
    "1210:243": "atra na nāmaguruka ityādikaṃ 'cetolaghutvam'|",
    "1210:244": "so'bhikrāmanvetyādikaṃ 'kāyalaghutvam'|",
    "1210:245": "tadubhayaṃ samudaye dharmajñānakṣāntiḥ|",
    "1210:246": "sā dṛṅmārge pañcamaṃ talliṅgam||",
    "1210:247": "sa cedityādi prāganarthikāt|",
    "1210:248": "yathoktaiva saṃjñā'bhyupāyaḥ tena nirvṛttā 'kāmasevābhyupāyikī'|",
    "1210:249": "sā samudaye dharmajñānam|",
    "1210:250": "tad dṛṅmārge ṣaṣṭhaṃ tallīṅgam||",
    "1210:251": "anarthikā eva cetyādi dhārayitavyāntam|",
    "1210:252": "atyarthaṃ saumanasyajananāt priyarūpaiḥ|",
    "1210:253": "atyarthaṃ sukhajananāt sātarūpaiḥ|",
    "1210:254": "praśaṃsāyāṃ rūpap vā|",
    "1210:255": "anarthikā eveti nityamanarthikāḥ|",
    "1210:256": "na samaviṣameṇeti na yuktāyuktena|",
    "1210:257": "kathamityāha|",
    "1210:258": "dharmeṇaivetyādi|",
    "1210:259": "apamardanaṃ pīḍā|",
    "1210:260": "pañcabhirmokṣabhāgīyaiścaturbhirnirvedhabhāgīyaiḥ saptabhiśca darśanakṣaṇairyogāt satpuruṣairityādini ṣoḍaśapadāni|",
    "1210:261": "iti 'sadaiva brahmacāritvaṃ samudaye'nvayajñānakṣāntiḥ|",
    "1210:262": "sā dṛṅmārge saptamaṃ talliṅgam||",
    "1210:263": "punaraparādi dhārayitavyāntam|",
    "1210:264": "mantrajātirmantrāviśeṣaḥ grahadevatāyāḥ|",
    "1210:265": "auṣadhiḥ pā(pha)lapākāntā|",
    "1210:266": "strīdevatāyā mantro vidyā|",
    "1210:267": "bhaiṣajyamauṣadham|",
    "1210:268": "ādiśabdena yantramantrādiparigrahaḥ|",
    "1210:269": "vigrahaḥ kāyena kalaho vivādastu vācā|",
    "1210:270": "iti 'ājīvapariśuddhiḥ' samudaye'nvayajñānam|",
    "1210:271": "dṛṅmārge'ṣṭamaṃ tāliṅgam||",
    "1210:272": "navamāt prabhṛti pañcakṣaṇānadhikṛtya śāstram-",
    "1210:273": "'skandhādāvantarāyeṣu sambhāre sendriyādike|",
    "1210:274": "samare matsarādau ca neti yogānuyogayoḥ||",
    "1210:275": "vihāre pratiṣedhaśca'",
    "1210:276": "iti| 'yogaḥ' sābhiniveśā vṛttiḥ|",
    "1210:277": "'anuyogo' nirabhiniveśā vṛttiḥ|",
    "1210:278": "tābhyāṃ vihārastayorvihārastadvānsamādhiḥ|",
    "1210:279": "tasya 'pratiṣedhaḥ'|",
    "1210:280": "'neti' iti naño sambandhādityarthaḥ|",
    "1210:281": "sa punarvihāraḥ 'skandhādau' prathamaḥ|",
    "1210:282": "'antarāyeṣu' dvitīyaḥ|",
    "1210:283": "'sambhāre' tṛtīyaḥ|",
    "1210:284": "'sendriyādike samare' caturthaḥ|",
    "1210:285": "'matsarādau' pañcamaḥ|",
    "1210:286": "tatra caturaṃ tāvadāha punaraparamityādinā na ca te kalahetyataḥ prāk|",
    "1210:287": "na te skandhāyatanetyādi|",
    "1210:288": "yogāścānuyogaśca yogānuyogaṃ tadanuiyuktāstena saha yuktāḥ|",
    "1210:289": "sahārthe'nuśabdaḥ|",
    "1210:290": "na viharantīti sambandhaḥ|",
    "1210:291": "atropapattirmahatyobhaṃgavatyoruktā-“tathā hi sa śūnyatāyāṃ sthito na kasyaciddharmasya hīnatvaṃ vā utkṛṣṭatvaṃ vā samanupaśyati“ iti|",
    "1210:292": "enāmasyāṃ vākyadvayenāha|",
    "1210:293": "saṃkleśapakṣo niḥsāratvena saṅgaṇikārāmatāviṣayatvāt saṅgaṇikārāmatā|",
    "1210:294": "saivāsattvena kathāmātratvāt kathā|",
    "1210:295": "śeṣaṃ pūrvavat|",
    "1210:296": "utkṛṣṭatvādrājasaṃkleśanirodhaḥ|",
    "1210:297": "sa eva kathā asākṣātkṛtatvena kathāmātratvāt kathā|",
    "1210:298": "etāveva kathe dve|",
    "1210:299": "yathāyogamuttaratrāpīti skandhādiyogānuyogavihāraviraho nirodhe dharmajñānakṣāntiḥ|",
    "1210:300": "sā dṛṅmārge navamaṃ talliṅgam||",
    "1210:301": "pañca nivaraṇāni caurāḥ kuśaladravyaharatvāt|",
    "1210:302": "śeṣaṃ pūrvavat|",
    "1210:303": "iti nirodhe dharmajñānam|",
    "1210:304": "tad dṛṅmārge daśamaṃ talliṅgam||",
    "1210:305": "kuśaladharmasambhāraḥ senā|",
    "1210:306": "śeṣaṃ pūrvavat|",
    "1210:307": "iti nirodhe'nvayajñānakṣāntiḥ|",
    "1210:308": "sā dṛṅmārge ekādaśaṃ talliṅgam||",
    "1210:309": "tayā senayā vipakṣāṇāṃ bādhanaṃ yuddham|",
    "1210:310": "śeṣaṃ pūrvavat|",
    "1210:311": "yuddhe sati nirodhaḥ prāpyate|",
    "1210:312": "nirodho nirvāṇaṃ vimuktiḥ|",
    "1210:313": "kaścāsau ? dehapratiṣṭhābogapratibhāsānāṃ vijñaptīnāṃ parāvṛttiḥ|",
    "1210:314": "tasmāddehādīnāmavikalpanāt na grāmanagaranigamajanapadarāṣṭrarājadhānīkathāyogānuyogamanuyuktā viharanti|",
    "1210:315": "tatra cakṣurādi pañcakaṃ dehaḥ|",
    "1210:316": "sa hi grāma indriyagrāmatvāt|",
    "1210:317": "dehānāmādhāratvāt pratiṣṭhā nagaram|",
    "1210:318": "niyatendriyagamyatvāt nigamo bhogaḥ pañcaviṣayāḥ|",
    "1210:319": "janapadādayaḥ pratiṣṭhāviśeṣāḥ|",
    "1210:320": "ātmātmīyavikalpakṣaye sati mokṣaḥ|",
    "1210:321": "tata ātmavikalpānadhikṛtyāha|",
    "1210:322": "nātmakathetyādi|",
    "1210:323": "ātmīyavikalpānadhikṛtyāha|",
    "1210:324": "nāmātyetyādi|",
    "1210:325": "ita urdhvarūpāḥ kathāste yathāyogamātmīyavikalpā bhogavikalpāḥ pratiṣṭhāvikalpā vā veditavyāḥ|",
    "1210:326": "yadi tathā tathā na viharanti kathaṃ tarhi viharantītyāha|",
    "1210:327": "api nvityādi|",
    "1210:328": "prajñāpāramitaiva katha pratyavekṣā|",
    "1210:329": "śeṣaṃ purvavat|",
    "1210:330": "sarvatra dharmatayā samatāyogānuyogamanuyuktā eva viharantītyarthaḥ|",
    "1210:331": "sarvajñatāpratisaṃyuktairiti bodhicittapratisaṃyuktaiḥ|",
    "1210:332": "yuddhendriyādikathāyogānuyogavihāraviraho nirodhe'nvayajñānam|",
    "1210:333": "tad dṛṅmārge dvādaśaṃ talliṅgam||",
    "1210:334": "'matsarādau ca' iti śāstram|",
    "1210:335": "yadāha mahatyoḥ|",
    "1210:336": "“sa dānapāramitāyāṃ caranna mātsaryakathāyogamanuyukto viharati yāvat prajñāpāramitāyāṃ caranna dauṣṭhulyakathāyogamanuyukto viharati“ iti|",
    "1210:337": "tadasyāmāha|",
    "1210:338": "na ca te kalahabhaṇḍanavigrahavivādakathāyogānuyogamanuyuktā viharantīti|",
    "1210:339": "vipakṣatvātkalahā mātsaryādayaḥ|",
    "1210:340": "pratipakṣatvātkalahā mātsaryādayaḥ|",
    "1210:341": "pratipakṣatvābhdaṇḍanādayaḥ|",
    "1210:342": "yadobhayeṣāṃ cetasi cārastulyabalatā ca tadā vigrahaḥ|",
    "1210:343": "yadā tu pratipakṣairvipakṣā durbalīkriyante tadā vivādaḥ|",
    "1210:344": "tāveva vigrahavivādau kathā vikalpatvāt|",
    "1210:345": "tasyāṃ yogānuyogamanuyuktā na viharanti|",
    "1210:346": "abhedaḥ samatājñānam|",
    "1210:347": "bhedo nānātvavikalpaḥ|",
    "1210:348": "mitrakāmāścetyādi dhārayitavyāntaṃ sugamam|",
    "1210:349": "iti mārge dharmajñānakṣāntiḥ|",
    "1210:350": "sā dṛṅmārge trayodaśaṃ talliṅgam||",
    "1210:351": "punaraparādi sa cedityataḥ prāk|",
    "1210:352": "anetaitadāha|",
    "1210:353": "'dharmasyāṇoralabdhatā|",
    "1210:354": "niścitatvaṃ svabhūmau ca' iti|",
    "1210:355": "so'ṇumapi dharma na samanupaśyati yo vivarte,",
    "1210:356": "bhavān vā vivartena|",
    "1210:357": "tathāpi svasyāmavinivartanīyabhūmau niḥsaṃśayo bhavati|",
    "1210:358": "vicikitsā saṃśayaḥ|",
    "1210:359": "saṃsīdanaṃ mandotsāhatā|",
    "1210:360": "ānantaryacitteneti|",
    "1210:361": "anantaryapaścāttāpena|",
    "1210:362": "prativinodanaṃ sarvathātyāgaḥ|",
    "1210:363": "viṣkambhaṇaṃ mandākaraṇam|",
    "1210:364": "avinivartanīyacittamātmano'vinivartanīyatvaniścayaḥ|",
    "1210:365": "asaṃhāryamapratyāneyam|",
    "1210:366": "ityavaivartikabhūmau 'sthiraniścayatva' mārge dharmajñānam|",
    "1210:367": "tad dṛṅmārge caturdaśaṃ talliṅgam||",
    "1210:368": "'bhūmitritayasaṃsthitiḥ|",
    "1210:369": "' mārakarma tathāgatabhāṣitasyānyathātvaṃ bhāvinī cātmanaḥ samyaksambodhiriti trīṇi sthānāni 'bhūmitritayam'|",
    "1210:370": "tasmin 'saṃsthitiḥ' ātyantiko niścayaḥ|",
    "1210:371": "tāmāha|",
    "1210:372": "sa cetkhalvityādinā dhārayitavyāntena|",
    "1210:373": "ihaivetyasminneva janmani|",
    "1210:374": "nāyaṃ tathāgata ityasmātpūrva iti śabdaḥ paro draṣṭavyaḥ|",
    "1210:375": "tathā tannānyathetyukte'rthādgamyate bhaviṣyatyeva me'nuttarā samyaksambodhiriti|",
    "1210:376": "buddhādhiṣṭhānaṃ buddhanirmāṇam|",
    "1210:377": "addheti tattvata ityarthaḥ|",
    "1210:378": "iti bhūmitrayasaṃsthitimārge'nvayajñānakṣāntiḥ|",
    "1210:379": "sā dṛṅmārge pañcadaśaṃ talliṅgam||",
    "1210:380": "punaraparamityādi āparivartāntāt|",
    "1210:381": "ātmanaḥ parityāgo vikrayādi|",
    "1210:382": "jīvitasya parityāgo maraṇam|",
    "1210:383": "buddhairbhagavabhdirdeśito dharmaḥ sarvadharmāḥ śūnyā iti|",
    "1210:384": "tameva mohapuruṣāḥ pratikṣipanti|",
    "1210:385": "tasya svayaṃ paraiśca parigrahāya jīvitamapi tyajati|",
    "1210:386": "sa hi buddheṣu yatpremagauravaṃ taddharme karoti|",
    "1210:387": "dharmakāyāstathāgatā iti jñānāt|",
    "1210:388": "ātmanaśca bhāvibuddhatvadarśanāt|",
    "1210:389": "śrāvakasyāpītyupalakṣaṇam|",
    "1210:390": "bodhisattvasyāpi devāderapi|",
    "1210:391": "śeṣaṃ subodhamiti|",
    "1210:392": "'dharmārthaṃ jīvitatyāgaḥ' mārge'nvayajñānam|",
    "1210:393": "tad dṛṅmārge ṣoḍaśaṃ talliṅgam||",
    "1210:394": "'ityamī ṣoḍaśa kṣaṇāḥ|",
    "1210:395": "avaivartikaliṅgāni dṛṅmārgasthasya dhīmataḥ' ||",
    "1210:396": "ityupasaṃhāraḥ||",
    "1210:397": "avinivartanīyasya yānyākāraliṅganimittāni taddyotakaḥ parivartastatparivartaḥ||",
    "1210:398": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ saptadaśaḥ parivartaḥ||"
}