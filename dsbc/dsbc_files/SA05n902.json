{
  "SA05n902:0": "vajrasattvastotram",
  "SA05n902:1": "vande śrī vajrasattvaṃ bhuvanavaraguruṃ sarvabuddhaṃ bhavantaṃ",
  "SA05n902:2": "nānārūpaṃ jinendraṃ timirabhayaharaṃ nirmitaṃ meruśāntam |",
  "SA05n902:3": "dharmādhāraṃ munīnāṃ jinaguṇaśubhadaṃ maṇḍalaṃ vajradhātuṃ",
  "SA05n902:4": "sarvānandaikarūpaṃ paramasukhamayaṃ dehināṃ mokṣahetum || 1 ||",
  "SA05n902:5": "ajñānagāḍhatimirārṇavamagnasattva-",
  "SA05n902:6": "mohāndhakāratamavāraṇacandraraśmiḥ |",
  "SA05n902:7": "jñānaṃ prakāśya paripūritavīryadhyānaṃ",
  "SA05n902:8": "śrīvajrasattvamasamaṃ śirasā namāmi ||2 ||",
  "SA05n902:9": "yasmin surāsurasurendranarendravṛndā-",
  "SA05n902:10": "stvatpādapadmapatitā bhramarāḥ śirobhiḥ |",
  "SA05n902:11": "tatsiddhisādhanapayodhimahānidhānaṃ",
  "SA05n902:12": "śrīlokanāthacaraṇaṃ śaraṇaṃ prayāmi || 3 ||",
  "SA05n902:13": "buddhaṃ trailokyanāthaṃ suravaranamitaṃ pārasaṃsāratīrṇaṃ",
  "SA05n902:14": "dhīraṃ gāmbhīryavantaṃ sakalaguṇanidhiṃ dharmarājābhiṣiktam |",
  "SA05n902:15": "tṛṣṇāmohāndhakāraṃ kalikaluṣaharaṃ kāmalobhādavantaṃ",
  "SA05n902:16": "taṃ vande śākyasiṃhaṃ praṇamitaśirasā sarvakālaṃ namāmi || 4 ||",
  "SA05n902:17": "hrīṃkārasaṃbhavaṃ nāthaṃ karuṇāsnigdhamānasam |",
  "SA05n902:18": "amoghapāśanāmānaṃ lokanāthaṃ namāmyaham || 5 ||",
  "SA05n902:19": "māmakī locanā tārā padminī jinadhātave |",
  "SA05n902:20": "sarvabuddhālayaṃ caityaṃ dharmadhātuṃ namāmi tam || 6 ||",
  "SA05n902:21": "namastāre ture vīre tuttāre bhayanāśini |",
  "SA05n902:22": "ture sarvāture kāle svāhākāraṃ namāmyaham || 7 ||",
  "SA05n902:23": "saddharmapuṇḍarīkākṣaṃ sarvajñaguṇasāgaram |",
  "SA05n902:24": "samantabhadraśāstāraṃ śākyasiṃhaṃ namāmyaham || 8 ||",
  "SA05n902:25": "śrīvajrasattvastotraṃ samāptam"
}