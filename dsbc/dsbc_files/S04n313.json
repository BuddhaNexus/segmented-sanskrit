{
  "S04n313:0": "6 supratiṣṭhitaḥ |",
  "S04n313:1": "atha khalu sudhanaḥ śreṣṭhidārakastāṃ kalyāṇamitrānuśāsanī taṃ ca samantanetraṃ dharmaparyāyamanusmaran,",
  "S04n313:2": "tacca tathāgatavikurvitamanuvicintayan,",
  "S04n313:3": "tāṃśca dharmapadavyañjanameghān dhārayan,",
  "S04n313:4": "tāṃśca dharmamukhasāgarānavataran,",
  "S04n313:5": "taṃ ca dharmavidhimanuvilokayan,",
  "S04n313:6": "tāṃśca dharmāvartanayānavagāhyamānaḥ,",
  "S04n313:7": "tacca dharmagaganaṃ samavasaran,",
  "S04n313:8": "tacca dharmamaṇḍalaṃ pariśodhayan,",
  "S04n313:9": "taṃ ca dharmaratnadvīpamanuvicārayan,",
  "S04n313:10": "anupūrveṇa yena sāgaratīraṃ laṅkāpathastenopasaṃkramya pūrvāṃ diśamavalokayāmāsa supratiṣṭhitasya bhikṣordarśanakāmatayā |",
  "S04n313:11": "evaṃ dakṣiṇāṃ paścimāmuttarāmuttarapūrvāṃ pūrvadakṣiṇāṃ dakṣiṇapaścimāṃ paścimottarāmadha ūrdhvāṃ diśamavalokayāmāsa supratiṣṭhitasya bhikṣordarśanakāmatayā |",
  "S04n313:12": "so'paśyatsupratiṣṭhitaṃ bhikṣuṃ gaganatale caṃkramyamāṇamasaṃkhyeyadevatāśatasahasraparivṛtam,",
  "S04n313:13": "tacca gaganatalaṃ divyapuṣpameghābhikīrṇamadrākṣīdasaṃkhyeyadivyatūryameghanirghoṣam,",
  "S04n313:14": "asaṃkhyeyapaṭṭapatākālaṃkāraṃ devendraiḥ supratiṣṭhitasya bhikṣoḥ pūjakarmaṇi |",
  "S04n313:15": "acintyakālāgurumeghonnatanigarjanaṃ ca gaganatalamapaśyat nāgendraiḥ |",
  "S04n313:16": "asaṃkhyeyadivyamanojñavacanopacārastutisarvavādyatūryasaṃgītinirghoṣāṃśca kinnarendraiḥ saṃprayojitān gaganatalādaśrauṣīt |",
  "S04n313:17": "acintyāṃśca sūkṣmasphuṭavastrameghān gaganatale prītimanobhirmahoragendraiḥ prahitān prasṛtānapaśyat supratiṣṭhitasya bhikṣoḥ spṛhamāṇarūpaiḥ |",
  "S04n313:18": "acintyāṃśca maṇiratnameghān asurendragaganatalamadhiṣṭhitān acintyaguṇavyūhāvabhāsamapaśyat |",
  "S04n313:19": "acintyāṃśca garuḍendragaṇānudāramānavarūpabalasaṃsthānān garuḍendrakanyāparivārān avihiṃsāparamān prāñjalībhūtān gaganatale'paśyat |",
  "S04n313:20": "acintyāni ca yakṣendraśatasahasrāṇi saparivārāṇi vikṛtaśarīrāṇi gaganatalagatānapaśyat supratiṣṭhitasya bhikṣormaitryādhipateyatayā |",
  "S04n313:21": "acintyāni ca rākṣasendraśatasahasrāṇi saparivārāṇi gaganatale anuparivartamānāni supratiṣṭhitasya bhikṣorārakṣāpratipannānyapaśyat |",
  "S04n313:22": "acintyāni ca brahmendraśatasahasrāṇi gaganatale kṛtāñjalipūṭāni abhipretamanojñavacanopacārastutipratyudāhāraprayuktānyapaśyat |",
  "S04n313:23": "acintyāni ca śuddhāvāsakāyikadevatāśatasahasrāṇi gaganatale vimānagatānyapaśyat supratiṣṭhitasya bhikṣoḥ pūjākarmaṇi ||",
  "S04n313:24": "atha khalu sudhanaḥ śreṣṭhidārakaḥ supratiṣṭhitaṃ bhikṣuṃ gaganatale caṃkramyamāṇaṃ dṛṣṭvā tuṣṭa udagra āttamanāḥ pramuditaḥ prītisaumanasyajātaḥ prāñjaliḥ supratiṣṭhitaṃ bhikṣuṃ namaskṛtya evamāha-mayā ārya anuttarāyāṃ samyaksaṃbodhau cittamutpāditam |",
  "S04n313:25": "na ca jānāmi-kathaṃ bodhisattvena buddhadharmā anveṣṭavyāḥ?",
  "S04n313:26": "kathaṃ bodhisattvena buddhadharmāḥ samudānayitavyāḥ?",
  "S04n313:27": "kathaṃ bodhisattvena buddhadharmāḥ saṃhartavyāḥ?",
  "S04n313:28": "kathaṃ bodhisattvena buddhadharmāḥ sevitavyāḥ?",
  "S04n313:29": "kathaṃ bodhisattvena buddhadharmā bhāvayitavyāḥ?",
  "S04n313:30": "kathaṃ bodhisattvena buddhadharmā anuvartitavyāḥ?",
  "S04n313:31": "kathaṃ bodhisattvena buddhadharmāḥ paripiṇḍayitavyāḥ?",
  "S04n313:32": "kathaṃ bodhisattvena buddhadharmāḥ paribhāvayitavyāḥ?",
  "S04n313:33": "kathaṃ bodhisattvena buddhadharmā viśodhayitavyāḥ sarvabodhisattvakāryapariprāpaṇāya?",
  "S04n313:34": "kathaṃ bodhisattvena buddhadharmā anugantavyāḥ?",
  "S04n313:35": "śrutaṃ ca ma āryo bodhisattvānāmavādānuśāsanīṃ dadātīti |",
  "S04n313:36": "tadvadatu me āryaḥ-kathaṃ bodhisattvena buddhadharmeṣu prayoktavyam,",
  "S04n313:37": "yathā prayujyamāno'virahito bhavati buddhadarśanena,",
  "S04n313:38": "yathābhūtavipravāsāya avirahito bhavati bodhisattvadarśanena |",
  "S04n313:39": "sarvabodhisattvakuśalamūlaikadhyātāyai avirahito bhavati buddhadharmaiḥ |",
  "S04n313:40": "jñānānugamāyāvirahito bhavati sarvabodhisattvapraṇidhānaiḥ |",
  "S04n313:41": "sarvabodhisattvakāryapariprāpaṇāya avirahito bhavati bodhisattvacaryayā |",
  "S04n313:42": "sarvakalpasaṃvāsāparikhedatāyai avirahito bhavati sarvabuddhakṣetraspharaṇena |",
  "S04n313:43": "sarvalokadhātupariśuddhaye avirahito bhavati buddhavikurvitadarśanena |",
  "S04n313:44": "sarvatathāgatavikurvitavijñaptyai avirahito bhavati saṃskṛtāvāsena |",
  "S04n313:45": "nirmitopamabodhisattvacaryāyāḥ sarvabhavagaticyutyupapattyāyatanasvaśarīrānugamanatāyai avirahito bhavati dharmaśravaṇena |",
  "S04n313:46": "sarvatathāgatadharmameghasaṃpratīcchanatāyai avirahito bhavati jñānālokena tryadhvajñānānugamānusaraṇatāyai ||",
  "S04n313:47": "evamukte supratiṣṭhito bhikṣuḥ sudhanaṃ śreṣṭhidārakametadavocat-sādhu sādhu kulaputra,",
  "S04n313:48": "yastvamanuttarāyāṃ samyaksaṃbodhau cittamutpādya buddhadharmān sarvajñatādharmān svayaṃbhūdharmān paripṛcchasi |",
  "S04n313:49": "ahaṃ kulaputra asaṅgamukhasya bodhisattvavimokṣasya lābhī |",
  "S04n313:50": "etaṃ me kulaputra asaṅgamukhaṃ bodhisattvavimokṣamāyūhatā niryūhatā anusaratā vibhajatā vicinvatā pravicinvatā pratibhāsayatā prabhāsayatā asaṅgakoṭirnāma jñānālokaḥ pratilabdhaḥ,",
  "S04n313:51": "yasya pratilambhānnāsti me sarvasattvacittacaritāvabhāseṣu saṅgaḥ |",
  "S04n313:52": "nāsti sarvasattvacyutyupapattiparijñāsu saṅgaḥ |",
  "S04n313:53": "nāsti pūrvanivāsānusmṛtimukhāvatāreṣu saṅgaḥ |",
  "S04n313:54": "nāstyaparāntakalpasarvajagatsaṃvāseṣu saṅgaḥ |",
  "S04n313:55": "nāsti pratyutpannādhvasarvajagadvijñaptiṣu saṅgaḥ |",
  "S04n313:56": "nāsti sarvasattvarutamantrasaṃvṛtiparijñāneṣu saṅgaḥ |",
  "S04n313:57": "nāsti sarvasattvasaṃśayacchedeṣu saṅgaḥ |",
  "S04n313:58": "nāsti rātriṃdivakṣaṇamuhūrtakālasaṃjñāgatāvatāreṣu saṅgaḥ |",
  "S04n313:59": "nāsti daśadigbuddhakṣetresu aśarīraspharaṇatāsu saṅgaḥ,",
  "S04n313:60": "yaduta abhāvapratiṣṭhitānabhisaṃskāravipratilambhena |",
  "S04n313:61": "asyāhaṃ kulaputra anabhisaṃskārikāyā ṛddheranubhāvena iha gaganatale caṃkramāmi,",
  "S04n313:62": "tiṣṭhāmi,",
  "S04n313:63": "niṣīdāmi,",
  "S04n313:64": "niṣadyāmi,",
  "S04n313:65": "vividhānīryāpathān kalpayāmi,",
  "S04n313:66": "antadardhāmi prādurbhavāmi,",
  "S04n313:67": "dhūmāyāmi prajvalāmi |",
  "S04n313:68": "eko bhūtvā bahudhā bhavāmi,",
  "S04n313:69": "bahudhā bhūtvaiko bhavāmi |",
  "S04n313:70": "āvirbhāvaṃ tirobhāvaṃ pratyanubhavāmi |",
  "S04n313:71": "tiraḥkuḍyaṃ tiraḥprākāramasajjan gacchāmi tadyathāpi nāma ākāśe |",
  "S04n313:72": "ākāśe'pi paryaṅkena kramāmi tadyathāpi nāma pakṣī śakuniḥ |",
  "S04n313:73": "pṛthivyāmapi unmajjananimajjanaṃ karomi tadyathodake |",
  "S04n313:74": "udake'pyasajjamāno gacchāmi tadyathā pṛthivyām |",
  "S04n313:75": "dhūmāyāmi prajvalāmi tadyathāpi nāma mahānagniskandhaḥ |",
  "S04n313:76": "pṛthivīmapi kampayāmi |",
  "S04n313:77": "imāvapi candrasūryau evaṃ maharddhikau evaṃ mahānubhāvau evaṃ mahaujasvinau pāṇinā saṃparimārjayāmi |",
  "S04n313:78": "yāvadbrahmalokaṃ kāye ca saṃvartayāmi |",
  "S04n313:79": "gandhadhūpapaṭalameghasaṃchannaṃ lokaṃ kṛtvā prajvalāmi |",
  "S04n313:80": "sarvaratnārcimeghasaṃchannaṃ lokaṃ kṛtvā sarvajagatsadṛśanirmitameghān pramuñcāmi |",
  "S04n313:81": "anantavarṇaprabhājālameghān pramuñcan samantāddiśo niryāmi-yaduta pūrvāṃ diśaṃ niryāmi,",
  "S04n313:82": "dakṣiṇāṃ paścimāmuttarāmuttarapūrvāṃ pūrvadakṣiṇāṃ dakṣiṇapaścimāṃ paścimottarāmadha urdhvāmapi diśaṃ niryāmi |",
  "S04n313:83": "ekaikena cittakṣeṇena pūrvasyāṃ diśi ekaṃ lokadhātumatikramāmi |",
  "S04n313:84": "dvāvapi daśāpi lokadhātuśatamapi lokadhātusahasramapi lokadhātuśatasahasramapi lokadhātukoṭīmapi lokadhātukoṭīśatamapi lokadhātukoṭīsahasramapi lokadhatukoṭīśatasahasramapi lokadhātukoṭīniyutaśatasahasramapi,",
  "S04n313:85": "aparimāṇānapi lokadhātūnaprameyān,",
  "S04n313:86": "asaṃkhyeyānapi acintyānapi atulyānapi amāpyānapi asamantānapi aparyantānapi asīmāprāptānapi anabhilāpyānabhilāpyānapi lokadhātūnatikramāmi |",
  "S04n313:87": "ye ca teṣu lokadhātuṣu buddhā bhagavantastiṣṭhanti dhriyante yāpayanti,",
  "S04n313:88": "teṣu teṣu lokadhātusamudreṣu,",
  "S04n313:89": "teṣu teṣu lokadhātuprasareṣu,",
  "S04n313:90": "tāsu tāsu lokadhātudikṣu,",
  "S04n313:91": "teṣu teṣu lokadhātuparivarteṣu,",
  "S04n313:92": "teṣu teṣu lokadhātusamavasaraṇeṣu,",
  "S04n313:93": "teṣu teṣu lokadhātusaṃbhaveṣu,",
  "S04n313:94": "teṣu teṣu lokadhātunirdeśeṣu,",
  "S04n313:95": "teṣu teṣu lokadhātudvāreṣu,",
  "S04n313:96": "teṣu teṣu lokadhātukalpanirdeśeṣu,",
  "S04n313:97": "teṣu teṣu lokadhātvavatāreṣu,",
  "S04n313:98": "teṣu teṣu lokadhātubodhimaṇḍavyūheṣu,",
  "S04n313:99": "teṣu teṣu lokadhātuparṣanmaṇḍaleṣu ye buddhābhagavanto dharmaṃdeśayanti,",
  "S04n313:100": "teṣāṃ tathāgatānāmekaikaṃ tathāgatamanantabuddhakṣetraparamāṇurajaḥsamaiḥ kāyanānātvairekaikena kāyena anantabuddhakṣetraparamāṇurajaḥsamaiḥ pūjāmeghaiḥ pravarṣannupasaṃkramāmi |",
  "S04n313:101": "upasaṃkramya pūjāṃ karomyapratiprasrabdhaḥ sarvapuṣpaiḥ sarvagandhaiḥ sarvamālyaiḥ sarvavilepanaiḥ sarvavastraiḥ sarvadhvajaiḥ sarvapatākābhiḥ sarvavitānaiḥ sarvajālaiḥ sarvavigrahaiḥ |",
  "S04n313:102": "yacca te buddha bhagavanto bhāṣante deśayanti udīrayanti saṃprakāśayanti saṃvarṇayanti paridīpayanti upadiśanti nirdiśanti prabhāvayanti,",
  "S04n313:103": "tatsarvamājānāmi, udgṛhṇāmi |",
  "S04n313:104": "yā ca teṣāṃ buddhānāṃ bhagavatāṃ buddhakṣetrapariśuddhistāṃ sarvāmanusmarāmi |",
  "S04n313:105": "yathā purvasyāṃ diśi,",
  "S04n313:106": "evameva dakṣiṇāyāṃ paścimāyāmuttarāyāmuttarapūrvāyāṃ pūrvadakṣiṇāyāṃ dakṣiṇapaścimāyāṃ paścimottarāyāmadha ūrdhvāyāṃ diśi ekamapi lokadhātumatikramāmi |",
  "S04n313:107": "dvāvapi daśāpi lokadhātuśatamapi yāvadanabhilāpyānabhilāpyabuddhakṣetraparamāṇurajaḥsamānapi lokadhātūnatikramāmi |",
  "S04n313:108": "ye ca teṣu lokadhātuṣu buddhā bhagavantastiṣṭhanti dhriyante yāpayanti,",
  "S04n313:109": "teṣu teṣu lokadhātusamudreṣu tāsu tāsu lokadhātuviśuddhiṣu,",
  "S04n313:110": "yāvat teṣu teṣu lokadhātuṣu parṣanmaṇḍaleṣu dharmaṃ deśayanti,",
  "S04n313:111": "tān sarvān paśyāmi |",
  "S04n313:112": "teṣāṃ ca tathāgatānāṃ pūjāṃ karomi sarvapuṣpairyāvatsarvaparigrahaiḥ |",
  "S04n313:113": "yacca te buddhā bhagavanto bhāṣante yāvatprabhāvayanti tatsarvamājānāmi udgṛhṇāmi |",
  "S04n313:114": "yā ca teṣāṃ buddhānāṃ bhagavatāṃ buddhakṣetrapariśuddhistāṃ sarvāmanusmarāmi |",
  "S04n313:115": "yeṣāṃ ca sattvānāmābhāsamāgacchāmi,",
  "S04n313:116": "yaiḥ samāgacchāmi,",
  "S04n313:117": "te sarve niyatā bhavantyanuttarāyāṃ samyaksaṃbodhau |",
  "S04n313:118": "ye ca sattvā mamābhāsamāgacchanti,",
  "S04n313:119": "sūkṣmā vā udārā vā hīnā vā praṇītā vā sukhitā vā duḥkhitā vā,",
  "S04n313:120": "teṣāṃ sarveṣāṃ tatpramāṇāṃ kāyamadhitiṣṭhāmi paripākavinayakālānatikramaṇatāyai |",
  "S04n313:121": "ye ca sattvā māmupasaṃkrāmanti tān sarvānatraiva samantajave'moghavikramaparyavasāne bodhisattvavimokṣe pratiṣṭhāpayāmi |",
  "S04n313:122": "etamahaṃ kulaputra samantajavaṃ tathāgatapūjopasthānaprayogaṃ sarvasattvaparipākānukūlamasaṅgamukhaṃ bodhisattvavimokṣaṃ prajānāmi |",
  "S04n313:123": "kiṃ mayā śakyaṃ bodhisattvānāṃ mahāsattvānāṃ mahākaruṇāśīlānāṃ mahāyānapratipattiśīlānāṃ bodhisattvamārgāvipravāsaśīlānāsaṅgaśīlānāṃ bodhisattvāśayagarbhāvipātanaśīlānāṃ bodhicittāparityāgaśīlānāṃ buddhadharmādhyālambanaśīlānāṃ sarvajñatāmanasikārāvipravasitaśīlānāṃ gaganasamaśīlānāṃ sarvalokāniśritaśīlānāmavinaṣṭaśīlāmanupahataśīlānāmakhaṇḍaśīlānāmacchidraśīlānāmaśabalaśīlānāmakalmāṣaśīlānāṃ viśuddhaśīlānāṃ virajonirmalaśīlānāṃ bodhisattvānāṃ caryā jñātuṃ guṇān vā vaktum ||",
  "S04n313:124": "gaccha kulaputra,",
  "S04n313:125": "ihaiva dakṣiṇāpathe vajrapuraṃ nāma dramiḍapaṭṭanam |",
  "S04n313:126": "tatra megho nāma dramiḍaḥ prativasati |",
  "S04n313:127": "tamupasaṃkramya paripṛccha-kathaṃ bodhisattvena mahāsattvena bodhisattvacaryāyāṃ śikṣitavyam,",
  "S04n313:128": "katham pratipattavyam ||",
  "S04n313:129": "atha khalu sudhanaḥ śreiṣṭhidārakaḥ supratiṣṭhitasya bhikṣoḥ pādau śirasābhivandya supratiṣṭhitaṃ bhikṣumanekaśatasahasrakṛtvaḥ pradakṣiṇīkṛtya supratiṣṭhitasya bhikṣorantikāt prakrāntaḥ ||4 ||"
}