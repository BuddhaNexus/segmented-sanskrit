{
  "SA15n1253:0": " ||6 ||",
  "SA15n1253:1": " |pramāṇāntarbhāvaprakaraṇam ||",
  "SA15n1253:2": "pramāṇadvitayādanyapramāṇagaṇadūṣaṇam |",
  "SA15n1253:3": "nāpūrvamucyate tattu prayogeṇātra mudrayate ||",
  "SA15n1253:4": "iha khalu pramāṇamātre na kecid vipratipadyante |",
  "SA15n1253:5": "antataścārvākasyāpi saṃpratipatteḥ |",
  "SA15n1253:6": "pramāṇamātrocchedavādī ca tattadāṅśakya pratividhānādasmadgurubhiravajñātaḥ",
  "SA15n1253:7": "pramāṇamapramāṇaṃ ced vicārāvasaro hataḥ |",
  "SA15n1253:8": "bruvatā niyataṃ kiñcit sādhyaṃ vā bādhyameva vā ||",
  "SA15n1253:9": "tatrāyuktiṃ bruvāṇasya ślāghā sadasi kīdṛśī |",
  "SA15n1253:10": "nānumāyāḥ parāyuktiḥ kiṃ siddhaṃ tadanādare ||",
  "SA15n1253:11": "svīkṛtā tena setyasmāttanmatyā bādhanaṃ yadi |",
  "SA15n1253:12": "abādhane'syāḥ svīkārāttadbhiyā bādhanaṃ katham ||",
  "SA15n1253:13": "sādhyaṃ na kiñciditi ced bādhāyā api sādhyatā |",
  "SA15n1253:14": "sā'pi neti vaco vyarthaṃ praśnamātre'pi kiṃ phalam ||",
  "SA15n1253:15": "phalaṃ yadi giraḥ kvāpi nānyattaccāvabodhanāt |",
  "SA15n1253:16": "vācaḥ pratyāyane śaktā nākṣadhūmādi sundaram ||",
  "SA15n1253:17": "saṃ(vṛ)tau mānamiṣṭaṃ ced vicāro'pyeṣa saṃvṛtiḥ |",
  "SA15n1253:18": "saṃvṛtāvapi neṣṭaṃ ced vadan jetā yathā tathā ||",
  "SA15n1253:19": "saṃvṛtiśca vinā mānaṃ vāṅmātreṇa na sidhyati |",
  "SA15n1253:20": "mānato yadi duarvāraḥ pramāṇasya parigrahaḥ ||",
  "SA15n1253:21": "ācāryopyāha -",
  "SA15n1253:22": "aniṣṭeścet pramāṇaṃ hi sarveṣṭīnāṃ nibandhanam |",
  "SA15n1253:23": "bhāvābhāvavyavasthāṃ kaḥ kartuṃ tena vinā prabhuḥ ||",
  "SA15n1253:24": "iti |",
  "SA15n1253:25": "tadevaṃ pramāṇamātrāpratikṣepe pratyakṣaṃ tāvadādau gaṇanīyam,",
  "SA15n1253:26": "tanmūlatvādaparapramāṇopapatteḥ |",
  "SA15n1253:27": "na ca cārvāko'pyanumānamanavasthāpya sthātuṃ prabhavati,",
  "SA15n1253:28": "vyāpāratrayakaraṇāt |",
  "SA15n1253:29": "tacchāstre hi pratyakṣetarasāmānyayoḥ pramāṇetaravidhānaṃ lakṣaṇapraṇayanato vidhātavyam |",
  "SA15n1253:30": "tacca lakṣaṇaṃ pratyakṣe dharmiṇi lakṣye prāmāṇye pratyetavye svabhāvo hetuḥ |",
  "SA15n1253:31": "parabuddhipratipattau ca kāyādivyāpāraḥ kāryahetuḥ |",
  "SA15n1253:32": "paralokapratiṣedhe ca dṛśyānupalambho'ṅgīkartavya iti kathamanumānāpalāpaḥ |",
  "SA15n1253:33": "yadācāryaḥ",
  "SA15n1253:34": "pramāṇetarasāmānyasthiteranyadhiyo gateḥ |",
  "SA15n1253:35": "pramāṇāntarasadbhāvapratiṣedhācca kasyacit ||",
  "SA15n1253:36": "api ca",
  "SA15n1253:37": "arthasyāsaṃbhave'bhāvātpratyakṣe'pi pramāṇatāḥ |",
  "SA15n1253:38": "pratibaddhasvabhāvasya taddhetutve samaṃ dvayam ||",
  "SA15n1253:39": "ityanumānamapi pramāṇam |",
  "SA15n1253:40": "prāmāṇyaṃ ca pramāṇāntarāgṛhītaniścitapravṛttiviṣayārthatayā tatprāpaṇe śaktiḥ ||",
  "SA15n1253:41": "nanvastu prāpaṇe śaktiḥ prāmāṇyam,",
  "SA15n1253:42": "paramasaunārthādutpatteḥ,",
  "SA15n1253:43": "api tvarthadarśanādi(ti) cet |",
  "SA15n1253:44": "kimidamarthadarśanam |",
  "SA15n1253:45": "arthasya dharmo dṛśyatvam |",
  "SA15n1253:46": "jñānasya dharmo draṣṭṛtvam |",
  "SA15n1253:47": "prathamapakṣe nīlatvavad dṛśyatvasyāpi sādhāraṇatvādekagocaro'rthaḥ sarvagocaraḥ syāt |",
  "SA15n1253:48": "na hi pratipuruṣamarthānāṃ bhedo nairātmyaprasaṅgāt |",
  "SA15n1253:49": "dvitīyapakṣe tu kathamanyasmin jñānasvabhāve draṣṭṛtve satyanyasyāsamba(ddha)",
  "SA15n1253:50": "syārthasya pratyāśā syāt |",
  "SA15n1253:51": "draṣṭṛtvaṃ dṛśyatvamantareṇānupapadyamānaṃ tadākṣipatīti cet |",
  "SA15n1253:52": "nanu jñānārthayorutpattisārūpyabalato draṣṭṛdṛśyatvavyavasthā(pa)nametat |",
  "SA15n1253:53": "anabhyupagame draṣṭṛtvaṃ dṛśyatvaṃ ca na saṃbhavatīti kiṃ kenākṣipyatām |",
  "SA15n1253:54": "bhavatu vā prakārāntareṇāpi draṣṭṛdṛśyabhāvastathāpi bhede satyavyabhicārastadutpattireva prāptinimittam |",
  "SA15n1253:55": "sā ca prāpaṇaśaktiḥ pratyakṣānumānayoraviśiṣṭeti pramāṇe eva |",
  "SA15n1253:56": "nanvanyadapi śābdopamānādikaṃ pramāṇamasti |",
  "SA15n1253:57": "tathā hi śabdāccodanārūpādasannikṛṣṭe'rthe svargādau yajjñānamutpadyate tadapi śābdaṃ jñānaṃ pramāṇameva |",
  "SA15n1253:58": "pratyayitoditavākyaprasūtaṃ ca jñānaṃ pramāṇam |",
  "SA15n1253:59": "yadāha kumārilaḥ",
  "SA15n1253:60": "taccākartṛkato vākyādanyādvā pratyayito (?) ditāt | iti |",
  "SA15n1253:61": "tatra yadā śabdasamutthaṃ jñānaṃ pramāṇaṃ tadopādānādibuddhiḥ phalam |",
  "SA15n1253:62": "yadā tu śabdastadā tadālambanaṃ jñānaṃ phalamiti |",
  "SA15n1253:63": "naiyāyikasya punaḥ",
  "SA15n1253:64": "āptopadeśaḥ śabdaḥ",
  "SA15n1253:65": "iti śabdapramāṇalakṣaṇasūtram |",
  "SA15n1253:66": "tatra śabda iti lakṣyapadam |",
  "SA15n1253:67": "āptopadeśa iti lakṣaṇapadam |",
  "SA15n1253:68": "asyāyaṃ saṃkṣepārthaḥ |",
  "SA15n1253:69": "āptopadiṣṭaḥ śabdaḥ pramāṇamiti |",
  "SA15n1253:70": "āptaśca sākṣātkṛtaheyopādeyatattvo yathādṛṣṭasya cārthasyācikhyāsayā prayukta upadeṣṭā abhidhīyate |",
  "SA15n1253:71": "pramāṇaphalavyavasthā ca pūrvavad draṣṭavyeti |",
  "SA15n1253:72": "tathā mīmāṃsakānāmupamānaṃ pramāṇam |",
  "SA15n1253:73": "yaduktaṃ śabarasvāminā upamānamapi sādṛśyamasannikṛṣṭe'rthe buddhimutpādayati |",
  "SA15n1253:74": "yathā gavayadarśanaṃ goḥ smaraṇasyeti |",
  "SA15n1253:75": "asyāyamarthaḥ |",
  "SA15n1253:76": "ekatra dṛśyamānaṃ sādṛśyaṃ kartṛ |",
  "SA15n1253:77": "pratiyogyantare dṛśyamānapratiyogisādṛśyaviśiṣṭatayaitatsādṛśyaviśiṣṭo'sau ityasannikṛṣṭe'rthe yāṃ buddhimutpādayati tadupamānaṃ pramāṇamiti |",
  "SA15n1253:78": "yattadoradhyāhāra iti |",
  "SA15n1253:79": "tasmāt smaratīti smaraṇaṃ puruṣaḥ |",
  "SA15n1253:80": "tenāyamarthaḥ - yathā gavaye dṛśyamānaṃ sādṛśyaṃ gāṃ smarato manuṣyasya etatsādṛśyaviśiṣṭo'sau gauriti buddhimutpādayatīti |",
  "SA15n1253:81": "na cedamupamānaṃ smaraṇaṃ kartavyam,",
  "SA15n1253:82": "gavayasādṛśyaviśiṣṭasya gorgoviśiṣṭasya ca sādṛśyasya prameyatvāt |",
  "SA15n1253:83": "gosādṛśyayorviśeṣaṇaviśeṣyabhāvasyopamānapramāṇaviṣayasya gogrāhiṇā gavayagrāhiṇā vā pratyakṣeṇa kenacidagrahaṇāt |",
  "SA15n1253:84": "yadāha bhaṭṭaḥ",
  "SA15n1253:85": "pratyakṣe'pi yathā deśe smaryamāṇe ca pāvake |",
  "SA15n1253:86": "viśiṣṭasyānyataḥ siddheranumānapramāṇatā ||",
  "SA15n1253:87": "pratyakṣeṇāvabuddhe ca sādṛśye gavi ca smṛte |",
  "SA15n1253:88": "viśiṣṭasyānyato'siddherupamānapramāṇatā ||",
  "SA15n1253:89": "na ca grahaṇamantareṇa smaraṇamasti |",
  "SA15n1253:90": "tasmānnopamānaṃ smaraṇamataḥ pramāṇamiti |",
  "SA15n1253:91": "naiyāyikādīnāṃ tūpamānasūtram,",
  "SA15n1253:92": "prasiddhasādharmyāt sādhyasādhanamupamānam iti |",
  "SA15n1253:93": "asyāyamarthaḥ |",
  "SA15n1253:94": "prasiddhaṃ sādharmyaṃ yasya tasmād gavayādeḥ sādhyasya saṃjñāsaṃjñisambandhasya sādhanaṃ siddhistadupamānaphalam |",
  "SA15n1253:95": "samākhyāsambandhapratipattiheturupamānamityarthaḥ |",
  "SA15n1253:96": "ayamasya prapañcaḥ |",
  "SA15n1253:97": "yaḥ pratipattā gāṃ jānāti na gavayam,",
  "SA15n1253:98": "ādiṣṭaśca svāminā gacchāraṇyam gavayamānayāsmāditi,",
  "SA15n1253:99": "gavayaśabdavācyamarthama jānāno vanecaramanyaṃ vā tajjñaṃ pṛṣṭavān,",
  "SA15n1253:100": "bhrātaḥ kīdṛśo gavaya iti |",
  "SA15n1253:101": "tena cādiṣṭaṃ yathā gaustathā gavaya iti |",
  "SA15n1253:102": "tasya śrutātideśavākyasya kasyāñcidaraṇyānyāmupagatasyātideśavākyārthasmaraṇasahakāri yad gavayasārūpyajñānaṃ tatprathamata evāsau gavayaśabdavācyo'rtha iti pratipattiṃ prastuvānamupamānaṃ pramāṇamiti |",
  "SA15n1253:103": "tathārthāpattisaṃjñaṃ pramāṇaṃ mīmāṃsakasya |",
  "SA15n1253:104": "arthāpattirapi dṛṣṭaḥ śruto vārtho'nyathā nopadyamāno yadarthāntaraṃ parikalpayati |",
  "SA15n1253:105": "sārthāpattiḥ |",
  "SA15n1253:106": "yathā jīvati devadatte gṛhābhāvadarśanena bahirbhāvasyārthasya parikalpanā |",
  "SA15n1253:107": "asyāyamarthaḥ |",
  "SA15n1253:108": "pratyakṣādibhiḥ ṣaḍbhiḥ pramāṇaiḥ prasiddhoḥ yo'rthaḥ sa yena vinā na yujyate tasyārthasya kalpanamarthāpattiriti |",
  "SA15n1253:109": "sā ca ṣaṭpramāṇapūrvikā ṣaṭprakāraiveti ||",
  "SA15n1253:110": "pratyakṣānumānādipramāṇapañcakābhāvasvabhāvamabhāvākhyaṃ pramāṇam |",
  "SA15n1253:111": "prameyaṃ ghaṭādyabhāvaḥ |",
  "SA15n1253:112": "nāstīha ghaṭādīti jñānaṃ ghaṭādyabhāvālambanaṃ phalam |",
  "SA15n1253:113": "yadāha kumārilaḥ",
  "SA15n1253:114": "pratyakṣāderanutpattiḥ pramāṇābhāva ucyate |",
  "SA15n1253:115": "sātmano'pariṇāmo vā vijñānaṃ vānyavastuni ||",
  "SA15n1253:116": "pramāṇapañcakaṃ yatra vasturūpe na jāyate |",
  "SA15n1253:117": "vastusattāvabodhārthaṃ tatrābhāvapramaṇatā || iti ||",
  "SA15n1253:118": "etāni ṣaṭ pramāṇāni pratyakṣādīnyasaṃkīrṇasvasvalakṣaṇayogitvādanyonyāpraviṣṭasvabhāvāni pratyetavyānīti ||",
  "SA15n1253:119": "atrocyate | codanāyāstāvad vāhye'rthe pratibandhābhāvānna prāmāṇyam |",
  "SA15n1253:120": "prayogaḥ - yasya yatra pratibandho nāsti na tasya tatra prāmāṇyam |",
  "SA15n1253:121": "yathā dahane'pratibaddhasya rāsabhasya |",
  "SA15n1253:122": "apratibaddhāśca bahirarthe vaidikāḥ śabdāḥ iti vyāpakānupalabdhiḥ |",
  "SA15n1253:123": "na tāvadayamasiddho hetuḥ |",
  "SA15n1253:124": "śabdānāṃ vastutaḥ pratibandhābhāvāt |",
  "SA15n1253:125": "pratibaddhasvabhāvatā hi pratibandhaḥ |",
  "SA15n1253:126": "na ca sā nirnibandhanā,",
  "SA15n1253:127": "sarveṣāṃ sarvatra pratibaddhasvabhāvatāprasaṅgāt |",
  "SA15n1253:128": "nibandhanaṃ cāsyāstādātmyatadutpattibhyāmanyannopalabhyate,",
  "SA15n1253:129": "atatsvabhāvasyātadutpatteśca tatrāpratibaddhasvabhāvatvāt |",
  "SA15n1253:130": "na hi śabdānāṃ vahirarthasvabhāvatāsti bhinnapratibhāsāvabodhaviṣayatvāt |",
  "SA15n1253:131": "nāpi śabdā bahirarthādupajāyante,",
  "SA15n1253:132": "arthamantareṇāpi puruṣasyecchāpratibaddhavṛtteḥ śabdasyotpādadarśanāt |",
  "SA15n1253:133": "nanu yogyatayaiva kiñcat pratibaddhasvabhāvamupalabhyate |",
  "SA15n1253:134": "yathā cakṣurindriyaṃ rūpe |",
  "SA15n1253:135": "cakṣuḥ khalu vyāpāryamāṇam rūpamevopalabhbhayati |",
  "SA15n1253:136": "tathaivaite vaidikāḥ śabdāstādātmyatadutpattiviyuktā api yogyatāmātreṇātīndriyamarthaṃ bodhayiṣyanti tatkathaṃ tādātmyatadutpattivirahamātreṇāpratibandho yenaivaṃ vyāpakānupalabdhiḥ sidhyatīti |",
  "SA15n1253:137": "naiṣa doṣaḥ |",
  "SA15n1253:138": "yataścakṣurindriyamapi rasādiparihāreṇa rūpa eva prakāśakatvena pratiniyataṃ tatkāryatvāt |",
  "SA15n1253:139": "rūpaṃ hi cakṣurupakaroti |",
  "SA15n1253:140": "na sattāmātreṇa cakṣū rūpaṃ prakāśayati,",
  "SA15n1253:141": "vyavahitasyāpi rūpopalabdhiprasaṅgāt |",
  "SA15n1253:142": "tasmād rūpād yogyadeśasannihitāt tajjñānajananayogyatāmāsādya cakṣū rūpajñānamutpādayattatkāryamiti vyaktamavasīyate |",
  "SA15n1253:143": "anyathā tadupakārānapekṣasya tasyāpi tatprakāśananiyamo nopapadyate |",
  "SA15n1253:144": "na hyanupakāryatvāviśeṣe cakṣū rūpasyaiva prakāśakam,",
  "SA15n1253:145": "na rasāderiti ghaṭāmupaiti niyamaḥ |",
  "SA15n1253:146": "ayameva tarhi niyamaḥ kuto yad rūpeṇaiva cakṣurūpakartavyam,",
  "SA15n1253:147": "na rasādineti |",
  "SA15n1253:148": "yadi vastuvaśādeva rūpamupakaroti na rasādikam,",
  "SA15n1253:149": "hanta tarhi yathopakāryatvaṃ prati niyamaścakṣuṣo rūpeṇa,",
  "SA15n1253:150": "tathā śabdānāmapi svābhāvika evāstu bahirarthapratyāyananiyama iti |",
  "SA15n1253:151": "atrocyate | na cakṣuṣaḥ svābhāviko rūpopakāryatāniyamaḥ,",
  "SA15n1253:152": "kasyacid vastunaḥ svābhāvikatvānupapatteḥ |",
  "SA15n1253:153": "tathā hi svābhāvikatvaṃ vastudharmasyānujānānaḥ praṣṭavyaḥ - kiṃ svābhāvika iti svato bhavati,",
  "SA15n1253:154": "āhosvit parataḥ,",
  "SA15n1253:155": "athāhetutaḥ |",
  "SA15n1253:156": "yadi svato bhavati,",
  "SA15n1253:157": "tadasaṅgatam,",
  "SA15n1253:158": "svātmani kriyāvirodhāt |",
  "SA15n1253:159": "athāhetutaḥ tadayuktam,",
  "SA15n1253:160": "ahetordeśādiniyamāyogāt |",
  "SA15n1253:161": "tasmānna svābhāviko rūpopakāryatāpratiniyamaścakṣuṣaḥ |",
  "SA15n1253:162": "kiṃnibandhanastarhi svahetupratibaddha iti,",
  "SA15n1253:163": "brūmaḥ - cakṣūḥ khalu svahetunā janyamānaṃ tādṛśameva janitam yadrūpopakartavyameva bhavati |",
  "SA15n1253:164": "rūpamapi tādṛśameva svahetunā janitaṃ yattadupakārakasvabhāvam |",
  "SA15n1253:165": "śabdānāmapi sa svabhāvaḥ svahetupratibaddho yenaite bāhyārthāvyabhicāriṇa iti cet |",
  "SA15n1253:166": "na śakyamevamabhidhātum,",
  "SA15n1253:167": "nityatvābhyupagamādvedavākyānām |",
  "SA15n1253:168": "athānityatvamabhyupagamyāyamākṣepaḥ parihartumiṣyate,",
  "SA15n1253:169": "tadapi duṣkaram,",
  "SA15n1253:170": "doṣāntaraprasaṅgāt |",
  "SA15n1253:171": "yadi svahetunaiva te niyamārthopadarśanaśaktimanto janitāḥ,",
  "SA15n1253:172": "tadāvyutpannasamayasyāpi svārthamavavodhayeyuḥ |",
  "SA15n1253:173": "yathā cakṣuḥ svaheto rūpaprakāśakamutpannaṃ sat prakāśayatyeva rūpamasaṅketavido'pi,",
  "SA15n1253:174": "na ca śabdāduccaritāt prāgapratītasamayasyāpi viśeṣāvagamaḥ samasti |",
  "SA15n1253:175": "tasmānna svahetupratibaddhaścakṣurāderiva śabdānāmarthapratipādananiyama iti niścayaḥ ||",
  "SA15n1253:176": "atha svahetubhirevāyamīdṛśasteṣāṃ svabhāvo datto yena te saṃketaviśeṣasahāyā eva kamapyarthamavabodhayanti |",
  "SA15n1253:177": "na tarhi saṅketaparāvṛttau padārthāntaravṛttayo bhaveyuḥ |",
  "SA15n1253:178": "yadi hyayamagnihotraśabdaḥ saṃketāpekṣo yāgaviśeṣapratipādakaḥ,",
  "SA15n1253:179": "kathaṃ saṅketānyatvenārthāntaraṃ pratipādayati |",
  "SA15n1253:180": "na hi kṣityādyapekṣeṇa bījena svahetoraṅkurajananasvabhāvenotpannena rāsabhaḥ śakyo janayitum,",
  "SA15n1253:181": "tathā śabdo'pi yadarthapratipādananiyatastameva prakāśayet ||",
  "SA15n1253:182": "atha tattatsaṅketāpekṣastattadarthapratyāyanayogya evāyaṃ jāta ityucyate |",
  "SA15n1253:183": "tadapi na prastutopayogi |",
  "SA15n1253:184": "na hyevamasya prāmāṇyamavatiṣṭhate |",
  "SA15n1253:185": "yadā hi saṅketenāpuruṣārtha pratipādanamapi saṃbhāvyata eva,",
  "SA15n1253:186": "tadā na śakyamupakalpayituṃ kimayamabhimatasyaivārthasya dyotako na veti |",
  "SA15n1253:187": "tarhi vācyavācakalakṣaṇaḥ śabdārthayoḥ saṃbandho bhaviṣyati | tathā cāha",
  "SA15n1253:188": "vācyavācakasaṃbandhāḥ santi yadyapi vāstavāḥ |",
  "SA15n1253:189": "saṅketairanabhivyaktā na te'rthavyaktihetavaḥ ||",
  "SA15n1253:190": "iti cet | nanu tasya vāstavatve'saṅketavido'pyarthapratipattirbhavedityuktam,",
  "SA15n1253:191": "saṅketāpekṣāyāṃ cārthāntare na pravartetetyādyabhihitam |",
  "SA15n1253:192": "ataḥ pūrvamevāyaṃ pratyākhyāto vācyavācakalakṣaṇaḥ sambandhaḥ |",
  "SA15n1253:193": "tasmānna bahirarthe pratibandhaḥ śabdānāmiti nirṇayaḥ ||",
  "SA15n1253:194": "tataśca nāsiddho hetuḥ ||",
  "SA15n1253:195": "nāpi viruddhaḥ,",
  "SA15n1253:196": "viparyayavyāptyabhāvāt |",
  "SA15n1253:197": "tadabhāvaśca sapakṣe vṛttyupadarśanāt |",
  "SA15n1253:198": "na hi viruddhasya sādharmyavati dharmiṇi sadbhāvo yuktaḥ,",
  "SA15n1253:199": "sādhyaviparyayasya tatrābhāvāt |",
  "SA15n1253:200": "na ca vyāpakamantareṇa vyāpyasya saṃbhavaḥ,",
  "SA15n1253:201": "tatpracyutiprasaṅgāt ||",
  "SA15n1253:202": "nāpyanaikāntiko hetuḥ,",
  "SA15n1253:203": "viparyaye bādhakapramāṇasaṃbhavāt |",
  "SA15n1253:204": "prāmāṇyapratiṣedhe hi sādhye pramāṇyameva vipakṣaḥ |",
  "SA15n1253:205": "na ca tasmin pratibandhābhāvalakṣaṇo heturasti,",
  "SA15n1253:206": "svaviruddhena pratibandhena vyāptatvāt |",
  "SA15n1253:207": "na khalvayaṃ prādeśikaḥ pramāṇaśabdo jñāneṣu nirnibandhana eva,",
  "SA15n1253:208": "sarvajñāneṣu prāmāṇyavyapadeśaprasaṅgāt |",
  "SA15n1253:209": "nibandhanaṃ ca svaviṣayapratibandhādanyannopapadyate |",
  "SA15n1253:210": "tasmāt pramāṇasya pramāṇavyapadeśaviṣayatvaṃ svaviṣayapratibandhane vyāptam |",
  "SA15n1253:211": "ataḥ pramāṇe dharmiṇi vipakṣe prāmāṇyasya viruddhavyāptasyopalambhena vipakṣe vyavacchedasiddhernānaikāntiko hetuḥ |",
  "SA15n1253:212": "na cānyo doṣaḥ saṃbhavī |",
  "SA15n1253:213": "tasmānnirastāśeṣadoṣeṇa hetunā yat prasiddhaṃ tadupādeyameva satām (iti)",
  "SA15n1253:214": "paṇḍitaśrījitāripādaireva vedāprāmāṇye darśitam |",
  "SA15n1253:215": "evaṃ ca vaidikaśabdānāṃ pramāṇye niraste tadutthaṃ jñānamapyapramāṇameva |",
  "SA15n1253:216": "āptapraṇītasya punarvacanasyārthāvyabhicāre tajjanmano jñānasyāvyabhicārasaṃbhave'pi na prāmāṇyamupagantuṃ śakyate,",
  "SA15n1253:217": "paracittavṛttīnāmaśakyaniścayatvenāptatvāparijñānāt vacanasyāpi tatpraṇītatvāpratipatteḥ |",
  "SA15n1253:218": "prayogaścātra -",
  "SA15n1253:219": "yad yena rūpeṇa na niścitaṃ na tat tena rūpeṇa vyavahriyate |",
  "SA15n1253:220": "yathā rathyāpuruṣaḥ sarvajñatvena |",
  "SA15n1253:221": "na pratīyate cābhimatapuruṣa āptatveneti vyāpakānupalabdhiḥ ||",
  "SA15n1253:222": "nāyamasiddhaḥ,",
  "SA15n1253:223": "āptābhimatasya tathātvāniścayāt |",
  "SA15n1253:224": "tathā hi paracittavṛttayo'tīndriyatvānna pratyakṣasamadhigamyā iti kāyavāgvyavahārato'numātavyāḥ |",
  "SA15n1253:225": "tau ca kāyavāgvyavahārau buddhipūrvamanyathāpi kartuṃ śakyete |",
  "SA15n1253:226": "tatastatpratibaddhatvenāniścayāt kathaṃ kāyavāgvyavahārato viśiṣṭaparacittavṛttyanumānam ||",
  "SA15n1253:227": "nāpi viruddhaḥ,",
  "SA15n1253:228": "sapakṣe sadbhāvasaṃbhavāt ||",
  "SA15n1253:229": "nāpyanaikāntikaḥ,",
  "SA15n1253:230": "prāmāṇikatadrūpavyavahartavyatvaniścitatvayorvyāpyavyāpakabhūtayorvidhibhūtayorvṛkṣatvaśiṃśapātvayoriva pratyakṣānupalambhābhyāṃ sarvopasaṃhāreṇa vyāpteḥ siddhatvāt |",
  "SA15n1253:231": "tadataḥ sādhanād doṣatrayarahitāt sādhyaṃ siddhyadavācyameva |",
  "SA15n1253:232": "tadevamāptatvasya durbodhatvena tatpraṇītatvāniścayādekaprahāranihatamāptavacasaḥ prāmāṇyam |",
  "SA15n1253:233": "ato yadetasya prāmāṇyaprasiddhyarthaṃ vācaspatiprabhṛtīnāṃ valgitaṃ tadaprāptāvasarameva |",
  "SA15n1253:234": "evaṃ pratyayoditamapi bhaṭṭābhimataṃ śābdaṃ pramāṇyaṃ vyastamiti boddhavyam |",
  "SA15n1253:235": "tasmāt sthitametat na śābdaṃ bahirarthe pramāṇamastīti |",
  "SA15n1253:236": "buddhyākāre tu tatkāryaprasūtatvāttadanumānameveti |",
  "SA15n1253:237": "mīmāṃsakoktaṃ tāvadupamānaṃ mānameva na bhavati,",
  "SA15n1253:238": "nirviṣayatvādasya |",
  "SA15n1253:239": "ihāpi prayogaḥ -",
  "SA15n1253:240": "yasya na viṣayavattvaṃ na tasya prāmāṇyam |",
  "SA15n1253:241": "yathā keśoṇḍukajñānasya |",
  "SA15n1253:242": "na siddhaṃ ca viṣayavattvamupamānajñānasyeti vyāpakānupalambhaḥ |",
  "SA15n1253:243": "nāyamasiddho hetuḥ,",
  "SA15n1253:244": "nirviṣayatvādupamānasya |",
  "SA15n1253:245": "tathā hi sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayo varṇyate |",
  "SA15n1253:246": "na sadṛśavastuvyatiriktaṃ sādṛśyaṃ vyavasthāpayituṃ śakyate,",
  "SA15n1253:247": "pramāṇenāpratītatvāt |",
  "SA15n1253:248": "nanu sādṛśyaṃ vastu durvārameva | yadāha",
  "SA15n1253:249": "sādṛśyasya ca vastutvaṃ na śakyamapavādhitum |",
  "SA15n1253:250": "bhūyo'vayasāmānyayogo jātyantarasya tat ||",
  "SA15n1253:251": "iti | atrocyate |",
  "SA15n1253:252": "yadi sadṛśātiriktaṃ sādṛśyaṃ vastu dṛśyaṃ syāt,",
  "SA15n1253:253": "tadā dṛśyānupalambhagrastameva,",
  "SA15n1253:254": "śāstrānāhitasaṃskāreṇāpi kenacittasyādarśanāt |",
  "SA15n1253:255": "tasya cāstitve sarva sarvatrāstītyapravṛttinivṛttikaṃ jagadāpadyeta |",
  "SA15n1253:256": "athādṛśyaṃ tatsādṛśyamupeyate,",
  "SA15n1253:257": "tathāpi tatra prasiddhaliṅgābhāvādasiddhameva |",
  "SA15n1253:258": "siddhena ca tena viṣayavattopamānasya sidhyeta |",
  "SA15n1253:259": "sādṛśyapratyayastu svahetostathotpannena sadṛśavastunāpi kriyamāṇoghaṭata eva iti na sādṛśyamupasthāpayituṃ prabhavati |",
  "SA15n1253:260": "upamānapramāṇabalādeva sādṛśyasiddhiriti cet |",
  "SA15n1253:261": "na |",
  "SA15n1253:262": "pramāṇāntarasiddhayoreva sādṛśyapiṇḍayorviśeṣaṇaviśeṣyabhāvasyopamānaviṣayatvāt kathaṃ sādṛśyamātrasyopamānāt siddhiḥ |",
  "SA15n1253:263": "tataśca sādṛśyasyāsiddherna tadviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayaḥ |",
  "SA15n1253:264": "tadevamupamānasya nirviṣayatvaṃ siddhamiti nāsiddho hetuḥ |",
  "SA15n1253:265": "nāpi viruddhaḥ,",
  "SA15n1253:266": "sapakṣe bhāvāt |",
  "SA15n1253:267": "na cānaikāntikaḥ |",
  "SA15n1253:268": "tathā hi prāmāṇyābhāve sādhye pramāṇyameva vipakṣaḥ |",
  "SA15n1253:269": "tacca viṣayavattayā vyāptam,",
  "SA15n1253:270": "nirnimittatve sarvajñānaprāmāṇyaprasaṅgāt |",
  "SA15n1253:271": "tadayaṃ viruddhavyāptopalabdhyā vipakṣānnivartamāno viṣayavattvābhāvalakṣaṇo hetuḥ prāmāṇyābhāvalakṣaṇa eva viśrāmyatīti vyāptisiddhiḥ |",
  "SA15n1253:272": "ato nopamānaṃ pramāṇamiti |",
  "SA15n1253:273": "naiyāyikaparikalpitopamānanirākaraṇāryamapyayameva prayogo draṣṭavyaḥ,",
  "SA15n1253:274": "tasyāpi nirviṣayatvāt |",
  "SA15n1253:275": "tathā hi samākhyāsaṃbandhastasya viṣayo varṇyate |",
  "SA15n1253:276": "sa ca paramārthato nāsti |",
  "SA15n1253:277": "sa hi saṃbandhaḥ saṃbandhibhyāṃ bhinno'bhinno vā |",
  "SA15n1253:278": "yadi bhinnastadā tayoriti kutaḥ |",
  "SA15n1253:279": "na ca saṃbandhāntarāditi vaktavyam,",
  "SA15n1253:280": "tadapi kathaṃ teṣāmiti cintāyāmanavasthāprasaṅgaḥ |",
  "SA15n1253:281": "na ca yathā pradīpaḥ prakāśāntaramantareṇa prakāśate tathā saṃbandho'pi saṃbandhāntaramantareṇa saṃbaddho bhaviṣyatīti vaktumucitam |",
  "SA15n1253:282": "pramāṇasiddhe hi vasturūpe'yamasya svabhāva iti varṇyate |",
  "SA15n1253:283": "yathā pradīpasyaiva |",
  "SA15n1253:284": "saṃbandhastu na pramāṇapratītaḥ |",
  "SA15n1253:285": "tatka evaṃ jānātvayamasya svabhāva iti,",
  "SA15n1253:286": "yadvā nāstyevāyamiti |",
  "SA15n1253:287": "ayamanayoḥ saṃbandhaḥ saṃbaddhāvetāviti tu buddhiḥ svahetubalāt saṃbaddhavastudvayādapi saṃbhāvyamānā na saṃbandhamākṣeptuṃ prabhavati |",
  "SA15n1253:288": "tasmānna bhinnasaṃbandhasiddhiḥ |",
  "SA15n1253:289": "athābhinnaḥ tadā saṃbandhināveva kevalāviati na samākhyāsaṃbandho nāma,",
  "SA15n1253:290": "yaḥ kaścidupamānasya viṣayaḥ syāt |",
  "SA15n1253:291": "nanu saṃbandhabuddhijanakatvaṃ saṃbaddhapadārthādbhinnamabhinnaṃ vā |",
  "SA15n1253:292": "bhede ca sa eva sambandhaḥ,",
  "SA15n1253:293": "nāmni paraṃ vivādaḥ |",
  "SA15n1253:294": "athābhinnam,",
  "SA15n1253:295": "tadā yathā saṃbaddhapadārthasya svabhāvaḥ sarvapadārthasādhāraṇastathā tadapi rūpaṃ tadavyatibhinnaṃ sarvapadārthasādhāraṇamiti sa padārtho'bhimatapadārtheneva parairapi padārthaiḥ saha saṃbaddhaḥ syāt |",
  "SA15n1253:296": "nacaivam, tasmādbhinnaṃ tatsabandhabuddhijanakatvaṃ saṃbaddhapadārthādeṣṭavyamiti cet |",
  "SA15n1253:297": "nanvetadāśaṅkya rājakulapādaiḥ parihṛtameva | tathā hi",
  "SA15n1253:298": "saṃbaddhaṃ svayameva cennanu yathā taṃ tasya saṃbandhinaṃ",
  "SA15n1253:299": "pratyātmā jagatīmapi prati tathā tatkena yogo'sya na |",
  "SA15n1253:300": "saṃbandhe parato'pi tulyamakhilaṃ tenaiva cet saṃyamo",
  "SA15n1253:301": "hetuḥ kiṃ na niyāmakaḥ sa ca kathaṃ yogaḥ kvacinnāpare ||",
  "SA15n1253:302": "iti || tasmāt saṃbandhābhāvāt pūrvoktena nyāyena sārūpyābhāvāccāsiddhaṃ naiyāyikasyāpi nirviṣayamupamānaṃ pramāṇamato'nantareṇaiva vyāpakānupalambhena nirākṛtam |",
  "SA15n1253:303": "arthāpattirapi |",
  "SA15n1253:304": "yadetat sāmānyalakṣaṇaṃ pratyakṣādipratīto yo'rthaḥ sa yena vinā nopapadyate tasyārthasya parikalpanamarthāpattirityatra vicāryate |",
  "SA15n1253:305": "yasyārthasya darśanād yo'rthaḥ parikalpyate tayoryadi pratibandho'stitadārthāpattiranumānameva |",
  "SA15n1253:306": "arthāpattiriti nāmāntarakaraṇe nāsmākaṃ kācidvipratipattiḥ |",
  "SA15n1253:307": "tathā hi pramāṇaparidṛṣṭo'rthaḥ kenacidvinā nopapadyata iti kuto labhyate,",
  "SA15n1253:308": "yadi paridṛśyamānaparikalpyamānayoḥ kaścit saṃbandhaḥ syāt |",
  "SA15n1253:309": "anyathā tena vinā nopapadyata ityahrīkādanyo na brūyāt,",
  "SA15n1253:310": "ghaṭapaṭavat |",
  "SA15n1253:311": "sa ca sambandhaḥ kvacit pūrvamavaśyaṃ pratyakṣānupalambhataḥ kvacidadṛśyatve'pi viparyayabādhakapramāṇabalādvā niścetavyaḥ |",
  "SA15n1253:312": "anyathā tena vinānupapattijñānasyaivānupapatteḥ |",
  "SA15n1253:313": "sati caivam,",
  "SA15n1253:314": "ekaṃ saṃbandhinaṃ dṛṣṭvā yatrasthena vinā tatrasthaṃ nopapadyate,",
  "SA15n1253:315": "tasya dvitīyasya saṃbandhinaḥ kalpanamanumānameva |",
  "SA15n1253:316": "tatra svabhāvapratibandhe svabhāvahetujaiva sārthāpattiḥ |",
  "SA15n1253:317": "tadutpattipratibandhe kāryāliṅgajaiva |",
  "SA15n1253:318": "taduktam - anyathānupapannatvamanvayavyatirekiṇyarthe bhavati yat,",
  "SA15n1253:319": "tasmānnārthāpattiḥ pramāṇāntaramiti |",
  "SA15n1253:320": "tasmāt paridṛśyamānaparikalpyamānayoḥ sati pratibandhe nārthāpattiḥ pramāṇāntaramiti |",
  "SA15n1253:321": "atha tayorna pratibandhaḥ,",
  "SA15n1253:322": "tadārthāpattiḥ pramāṇameva na bhavatīti mantavyam,",
  "SA15n1253:323": "sākṣāt pāramparyeṇa ca saṃbandhābhāvāt |",
  "SA15n1253:324": "yasya yatra pratibandho nāsti na tasya tatra prāmāṇyamityādirveda nirākaraṇārtha yaḥ pūrvamupanyastaḥ sa evāsyā api prāmāṇyanirākaraṇāya draṣṭavyaḥ |",
  "SA15n1253:325": "sāmānyenaivārthāpattau nirākṛtāyāṃ pratyakṣādipūrvakatvalakṣaṇastatprapañco nirasto bhavatyeveti tadarthaṃ na prabandho'bhidhīyate,",
  "SA15n1253:326": "gavi nirākṛte śāvaleyanirākṛtivat |",
  "SA15n1253:327": "tasmānnārthāpattiḥ pramāṇāntaramiti |",
  "SA15n1253:328": "tathā abhāvapramāṇasyāpi prāmāṇyaṃ nopapadyate,",
  "SA15n1253:329": "tasyāpi nirviṣayatvāt |",
  "SA15n1253:330": "tataśca mīmāṃsakopavalgitopamānanirākaraṇārthamupanyasto yo viṣayavattvābhāvalakṣaṇo'nupalambhaḥ sa evāsyāpi nirāsārthamupanyasitavyaḥ |",
  "SA15n1253:331": "nanu cātrāsiddho hetuḥ |",
  "SA15n1253:332": "tathā hi yadi ghaṭābhāvo vāstavaḥ prameyabhūto na syāt,",
  "SA15n1253:333": "tadā nāstīha ghaṭa iti pratyayaḥ kathamutpadyata iti cet |",
  "SA15n1253:334": "kevalapradeśagrāhipratyakṣāditi brūmaḥ |",
  "SA15n1253:335": "nanu yadi kaivalyaṃ praveśasvarūpaṃ tattarhi saghaṭe'pi pradeśe vidyata iti tatrāpi tasya pratyayasya sadbhāvaprasaṅgaḥ |",
  "SA15n1253:336": "athātiriktaḥ,",
  "SA15n1253:337": "mukhāntareṇābhāva evābhyupagato bhavatīti cet, na |",
  "SA15n1253:338": "kaivalyaṃ tadviviktatvamasaṅkīrṇatvamityādibhiḥ padaiḥ pradeśasya ghaṭaṃ pratyanāpannādhārabhāvasya svahetuta utpannasya ghaṭapradeśādanya evātmābhidhīyate |",
  "SA15n1253:339": "sa eva cābhāvapratyayaṃ janayatīti kimapareṇābhāvena kartavyam |",
  "SA15n1253:340": "nanu ghaṭaṃ pratyanāpannādhārabhāvasya pradeśasyeti ghaṭābhāvayuktasya pradeśasyetyuktaṃ bhavatīti cet |",
  "SA15n1253:341": "tarhi ghaṭābhāvo'pi ghaṭaṃ pratyanāpannādhārabhāvaḥ kimabhāvāntareṇa svarūpeṇaiva vā |",
  "SA15n1253:342": "prathamapakṣe'navasthā |",
  "SA15n1253:343": "atha tadabhāvarūpatvādabhāvāntaramantareṇaiva ghaṭābhāvo ghaṭaṃ pratyanāpannādhārabhāvaḥ |",
  "SA15n1253:344": "yadyevamasahāyaḥ pradeśaviśeṣo'pi paryudāsavṛttyā ghaṭābhāvarūpatvādabhāvaṃ vinaiva ghaṭaṃ pratyanāpannādhārabhāvo yukta iti kimakāṇḍamāhopuruṣikayā mithyāpralāpenābodhaviklavaṃ śiṣyapudgalamākulayasi |",
  "SA15n1253:345": "tasmād bhūtalātiriktasyābhāvasyāsiddhatvānnāyaṃ viṣayavattābhāvalakṣaṇo heturasiddhaḥ |",
  "SA15n1253:346": "pramāṇapañcakābhāvādeva tu prameyābhāvasiddhipratyāśāpi na yujyate,",
  "SA15n1253:347": "vipratipattiviṣayatvādasyā nenaiva prameyābhāvasiddherayogāt |",
  "SA15n1253:348": "viruddhānaikāntikatve ca pūrvameva hetoḥ parihṛte |",
  "SA15n1253:349": "tadataḥ siddhamabhāvapramāṇābhimatasyāprāmāṇyamiti |",
  "SA15n1253:350": "athavābhāvapramāṇasvarūpameva nirūpyatām |",
  "SA15n1253:351": "kaḥpunaḥ pramāṇābhāvātmābhimato bhavatām,",
  "SA15n1253:352": "kiṃ prasajyavṛttyā pramāṇānutpattimātram,",
  "SA15n1253:353": "atha vā paryudāsavṛttyā bhāvāntaram |",
  "SA15n1253:354": "vastvantaramapi jaḍarūpaṃ jñānarūpaṃ vā |",
  "SA15n1253:355": "jñānarūpamapi jñānamātrakamekajñānasaṃsargivastujñānaṃ veti ṣaḍ vikalpāḥ |",
  "SA15n1253:356": "tatra na tāvannivṛttirūpo'bhāvo yujyate |",
  "SA15n1253:357": "sa khalu nikhilaśaktivikalatayā na kiñcit |",
  "SA15n1253:358": "yacca na kiñcit tatkathamabhāvaṃ paricchindyāt,",
  "SA15n1253:359": "tadviṣayaṃ vā jñānaṃ janayet,",
  "SA15n1253:360": "pratītaṃ vā tatkathamiti sarvamandhakāranartanam | yadāhuḥ -",
  "SA15n1253:361": "na hyabhāvaḥ kasyacit pratipattiḥ pratipattiheturvā tasyāpi kathaṃ pratipattiriti |",
  "SA15n1253:362": "nāpi vastvantaratāpakṣe jaḍarūpo'bhāvaḥ saṅgacchate,",
  "SA15n1253:363": "tasyābhāvalakṣaṇaprameyaparicchedābhāvāt,",
  "SA15n1253:364": "paricchedasya jñānadharmatvāt |",
  "SA15n1253:365": "nāpi jñānamātrasvabhāvo'bhāvo vaktavyaḥ,",
  "SA15n1253:366": "deśakālasvabhāvaviprakṛṣṭasyāpi tato'bhāvaprasaṅgāt,",
  "SA15n1253:367": "tadapekṣayāpi jñānamātratvāt tasya |",
  "SA15n1253:368": "athaikajñānasaṃsargivastujñānasvabhāvo'numanyate tadāstamabhāvapramāṇapratyāśayā,",
  "SA15n1253:369": "pratyakṣaviśeṣasyaivābhāvanāmakaraṇāt |",
  "SA15n1253:370": "tasya cāsmābhirdṛśyānupalambhākhyasādhanatvena svīkṛtatvāt |",
  "SA15n1253:371": "ato na kācid vipratipattirnāma |",
  "SA15n1253:372": "tasmādabhāvapramāṇasvarūpamarpi nirūpyamāṇaṃ viśīryata eva |",
  "SA15n1253:373": "yadapyasya lakṣaṇamuktam",
  "SA15n1253:374": "pratyakṣāderanutpattiḥ pramāṇābhāva ucyate |",
  "SA15n1253:375": "ityādi, tadapi yācitakamaṇḍanam |",
  "SA15n1253:376": "tasmāt sthitametat,",
  "SA15n1253:377": "pramāṇasya sato'traivāntarbhāvāt pramāṇe eva |",
  "SA15n1253:378": " |pramāṇāntarbhāvaprakaraṇaṃ samāptam ||"
}