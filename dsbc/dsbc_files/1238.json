{
    "1238:0": "jātinirākṛti",
    "1238:1": "namo mañjuśriye ||",
    "1238:2": "mugdhāṅgulīkisalayāṅghrisuvarṇakumbhād",
    "1238:3": "vāntena kāntipayasā ghusṛṇāruṇena |",
    "1238:4": "yo vandamānamabhisiñcati dharmarājye",
    "1238:5": "jāgartu yo hitasukhāya sa mañjunāthaḥ ||",
    "1238:6": "suhṛdāmanurodhena yathāmati yathāsmṛti |",
    "1238:7": "hriyaṃ vihāya likhyante vādasthānāni kānicit ||",
    "1238:8": "tatra tāvadādau jātivāda eva nirākriyate |",
    "1238:9": "iha yadvastuno bhedābhedābhyāmabhidheyaṃ na bhavati tadvastu na bhavati |",
    "1238:10": "yathā vyomakamalam |",
    "1238:11": "na ca vastuno bhedābhedābhyāmabhidheyaṃ sāmānyamiti |",
    "1238:12": "vyāpakānupalabdhiḥ |",
    "1238:13": "na tāvadayamasiddho hetuḥ |",
    "1238:14": "na hi vyaktibhyo bhinnamabhinnaṃ vā sāmānyaṃ śakyamabhidhātum |",
    "1238:15": "ubhayathāpyasāmānyātmatāsvabhāvaprasaṅgāt |",
    "1238:16": "tathā hi yadi tāvadvyaktibhyo'rthāntarameva sāmānyābhimataṃ vastu tadā kathaṃ tattāsāṃ sāmānyaṃ nāma |",
    "1238:17": "yat khalu yato'rthāntaraṃ na tattasya sāmānyam |",
    "1238:18": "yathā goraśvaḥ |",
    "1238:19": "arthāntaraṃ ca gorgotvamiti |",
    "1238:20": "viruddhavyāptopalambhaḥ |",
    "1238:21": "nanu ca vyaktibhyo'rthāntaraṃ ca syāt sāmānyaṃ ca tāsāmiti |",
    "1238:22": "na virodhamiha paśyāmaḥ |",
    "1238:23": "na caitanmantavyam |",
    "1238:24": "arthāntaraṃ cedarthāntarasya sāmānyaṃ sarvaṃ sarvasya sāmānyaṃ syādviśeṣābhāvāditi |",
    "1238:25": "yaddhi khalvekaṃ vastvanekatra samavetaṃ tattadīyaṃ sāmānyam |",
    "1238:26": "goṣu cāśvo na samaveta iti kathamasau gavāṃ sāmānyaṃ syāditi kuto viśeṣābhāvaḥ |",
    "1238:27": "tadayamanaikāntiko hetuḥ kathamiṣṭasiddhaye paryāpnuyāt |",
    "1238:28": "tadetadapi bālapralāpamanuharati |",
    "1238:29": "sa hi viśeṣo buddhimatā vaktavyo yaḥ sāmānyābhimatapadārthamātrabhāvī sannasaṃkareṇa vyavasthāmupapādayet |",
    "1238:30": "ayaṃ cānekārthasamavāyaḥ saṃkhyāsaṃyogakāyadravyādiṣvapyastīti tānyapi sāṃkhyādisaṃmatāni sāmānyāni syuḥ |",
    "1238:31": "athaivaṃ manyethāḥ |",
    "1238:32": "satyapyanekārthasamavāye yadeva samānajñānābhidhānapravṛttinimittaṃ tadeva sāmānyaṃ nānyat |",
    "1238:33": "samānānāṃ hi bhāvaḥ sāmānyam |",
    "1238:34": "bhavato'smādabhidhānapratyayāvitibhāvaḥ |",
    "1238:35": "tadāha |",
    "1238:36": "...........( ) samānajñānābhidhānaprasavātmikā jātiriti ( ) |",
    "1238:37": "etadapi svaprakriyāmātrapradīpanam |",
    "1238:38": "tathā hyatra vikalpadvayamudayate |",
    "1238:39": "kiṃ te svarūpeṇa samānāḥ [ 2b ] .......( )",
    "1238:40": "torutpannāyeṣu tatsāmānyaṃ tathāvidhabodhābhidhānapravaṇam |",
    "1238:41": "āhosvidasamānā eveti |",
    "1238:42": "tatra yadi te svata eva samānāḥ saṃmāne jñānābhidhāna .....( )",
    "1238:43": "meva pravartayiṣyanti |",
    "1238:44": "kiṃ tatra sāmānyenārthāntareṇa |",
    "1238:45": "tathā ca tadasāmānyameva |",
    "1238:46": "tadbalena samānayorjñānābhidhānayorapravṛtteḥ ||",
    "1238:47": "athasamānāḥ,",
    "1238:48": "na tarhiī teṣāṃ sāmānyamasti samānānāṃ bhāvaḥ sāmānyamityuktavānasi |",
    "1238:49": "asamānāṃ ca bhāvaḥ sāmānyamiti bruvāṇaḥ ślāghanīyaprajño devānāṃpriyaḥ |",
    "1238:50": "svayamasamānasvabhāvā api te naiva samānāsta iti cet |",
    "1238:51": "kiṃ te kriyante |",
    "1238:52": "athā'dhyavasīyante |",
    "1238:53": "tatra na tāvatkriyante |",
    "1238:54": "teṣāṃ svahetubhireva kṛtatvāt |",
    "1238:55": "kṛtasya ca punaḥ karaṇāyogāt |",
    "1238:56": "abhūtaprādurbhāvalakṣaṇatvātkaraṇasya samānātmanā kriyanta iti cet |",
    "1238:57": "nanu yaiṣāṃ niṣpannatayā kṛñaḥ karmatā nāsti kathaṃ te kriyante nāma |",
    "1238:58": "syādetat, yena dharmirūpeṇa te niṣpannā na tena karoteḥ karmabhāvamanubhavanti |",
    "1238:59": "samānena punā rūpeṇa [ 3 a ] niṣpannāstena kriyanta iti na kiṃcidatrānupapannam |",
    "1238:60": "evaṃ tarhi tadeva samānaṃ rūpaṃ sāmānyena kiyata iti syāt tasya ca bhāvaniṣpattāvaniṣpannasya kāraṇāntarataḥ paśvādupajāyamānasya tadbhāvatā brahmaṇāpyaśaktā sādhayitum |",
    "1238:61": "arthāntarameva tadbhavatu,",
    "1238:62": "na kiṃcidaniṣṭamāpadyata iti cet |",
    "1238:63": "sāmānyāntarameva tarhi tannetyasāmānyajanmamabhyupetaṃ syāt |",
    "1238:64": "tathā ca tadapi bhedānāmasamānānāṃ kathaṃ sāmānyamiti paryanuyoge tenāpi tadvyatiriktasamānarūpakaraṇopagame satyaparāparakarmasāmānyaparikalpanātmakamanavasthānamapratividhānamāsajyate na ca bhedānāmasamānarūpaṃ pracyavate |",
    "1238:65": "nāpi dvitīyapakṣaśrayaṇaṃ śreyaḥ |",
    "1238:66": "na hyanyenānye samānā nāma pratīyante tadvanto nāma pratīyeran |",
    "1238:67": "bhūtavatkaṇṭhe guṇena |",
    "1238:68": "anyathā hi yena kenacidapyanyena ye kecana samānāḥ pratīyeran pratiniyamanibandhanābhāvāt |",
    "1238:69": "ekenānekasamavāyenānyenānye samānāḥ pratīyante,",
    "1238:70": "tato nātiprasaṅga iti cet |",
    "1238:71": "vārtametat [ 3 b ] na hyavayavidravyadvitvādisaṃkhyānāmapyekatvānekasamavāyitve na staḥ |",
    "1238:72": "yena tebhyo'vayavādayo na gamyeran |",
    "1238:73": "atha teṣāṃ svāśrayeṣu samānajñānābhidhānasāmarthyābhāvādadoṣa eṣaḥ nanu sāmānyamapi bhedeṣvekatvānekasamavāyābhyāmeva samapratyayahetutayā parikalpitam |",
    "1238:74": "tau vā'vayavyādīnāmapi yuṣmābhirabhyupetāviti teṣāmapi tathābhāvaḥ kathamapākiyeta |",
    "1238:75": "asāmānyasvabhāvatvānna te samānajñānahetava iti cet |",
    "1238:76": "nanu samānajñānāhetutve satyasamānasvabhāvatā |",
    "1238:77": "tasyāṃ ca satyāṃ samānajñānāhetutvamiti sphuṭamitaretarāśrayatvam |",
    "1238:78": "tathā hyekatvādeḥ samānatvātsāmānyābhimatabhāvavadārabhya dravyāderapi kiṃ na sāmānyarūpateti paryanuyoge samānapratyayāpratyayatvādityuttaramuktavānasi |",
    "1238:79": "tatastadapi samānapratītinimittasya samānatvātsamānamavayavyāderapi kiṃ na syādityasmadīye punaḥ paryanuyoge sanyasāmānyarūpatvāditi bruvāṇaḥ ............ ( )",
    "1238:80": "nekaṃ ca brūyāt |",
    "1238:81": "tasya ca sākṣādekatvanityatve pratijñāya punarupadeśāntareṇa tata eva prativahatīti kathaṃ nonmataḥ |",
    "1238:82": "tasmādbhedāmedābhyāṃ .... [4 a] ( )",
    "1238:83": "sāmānyamiti siddham |",
    "1238:84": "nanvayamanaikāntiko hetuḥ |",
    "1238:85": "yadyapi hi sāmānyaṃ bhedābhedābhyāṃ kevalābhyāṃ vācyaṃ na tathāpyavastu prakārāntarasyāpyubhayātmanā lakṣaṇasya saṃbhavādbhinnābhinnameva hi sāmānyaṃ jainajaiminīyāḥ pratijānate || yadāhuḥ ||",
    "1238:86": "ghaṭamaulisuvarṇārthī nāśotpādasthitiṣvayam |",
    "1238:87": "śokapramodamādhyasthyaṃ jano yāti sahetukam || 1 ||",
    "1238:88": "na sāmānyātmanodeti na vyeti vyaktamanvayāt |",
    "1238:89": "vyetudeti viśeṣeṇa sahaikatrodayādi sat || 2 ||",
    "1238:90": "yathā kalmāṣavarṇasya yatheṣṭavarṇavigrahaḥ |",
    "1238:91": "citratvādvastuno'pyevaṃ bhedābhedāvadhāraṇā || 3 ||",
    "1238:92": "yadā tu śabalaṃ vastu yugavatpratipadyate |",
    "1238:93": "tadānyānanyabhedādi sarvameva pratīyate || 4 ||",
    "1238:94": "ekātmakaṃ bhavedekamiti neśvarabhāṣitam |",
    "1238:95": "tathā hi tadupetavyaṃ yadyathaivopalabhyate ( ) || 5 || iti ||",
    "1238:96": "atra pratividhīyate [4 b |",
    "1238:97": "bhedābhedayoranyonyapratiṣedharūpatvādekavidheraparaniṣedhanāntarīyakatvātkathamanayorekādhikaraṇatvaṃ mattonmattetaraḥ pratipadyeta |",
    "1238:98": "tathāhi |",
    "1238:99": "tannāma tasmādabhinnaṃ yadeva yat |",
    "1238:100": "bhinnaṃ ca tattasmādyadyanna bhavati |",
    "1238:101": "ataśva vyaktibhyaḥ sāmānyaṃ bhinnamabhinnaṃ ceti bruvāṇo vyaktayaḥ sāmānyaṃ na ca vyaktayaḥ sāmānyamiti brūte |",
    "1238:102": "kathaṃ ca svasthacetanaśvetasyapi tadetadāropayet |",
    "1238:103": "prayogaḥ |",
    "1238:104": "yadyadevaṃ na tadatadbhavati yathoṣṇaṃ vahrirūpaṃ nānuṣṇam |",
    "1238:105": "vyaktaya eva sāmānyamiti svabhāvaviruddhopalabdhiprasaṅgaḥ |",
    "1238:106": "ubhayathā pratīterubhayopagama iti cet |",
    "1238:107": "nanu pratītirapratīterbādhikā na tu mithyāpratīteḥ |",
    "1238:108": "vitathasyāpi pratītidarśanāt |",
    "1238:109": "anyathā hi pratītiyathānusāriṇā bhavatā dvicandrādayo ... ... ... vaśātte nihnūyansa iti cet |",
    "1238:110": "ihāpyetadanumānamasiddhyādidoṣatrayarahitaliṅgajaṃ kiṃ na paśyati devānāṃpriyaḥ |",
    "1238:111": "[ 5 a] na saṃvido yuktibhirasti bādheti cet |",
    "1238:112": "nanu kimiyaṃ rājñāmājñā yenāvicārya gṛhyeta pratyakṣasvabhāvā saṃvit |",
    "1238:113": "tacca jyeṣṭhapramāṇamato na bādhyata iti cet |",
    "1238:114": "na tarhi tadanumānaṃ pramāṇaṃ syāt |",
    "1238:115": "lakṣaṇayukte bādhāsaṃbhave tallakṣaṇameva dūṣitaṃ syāditi sarvatrānāśvāsaḥ |",
    "1238:116": "yathānumānābhāso bādhyate pratyakṣābhāso'pi kiṃ na bādhyate |",
    "1238:117": "bādhyatāmadhyakṣābhāsaḥ |",
    "1238:118": "pratyakṣaiva punariyaṃ saṃvittistatkathaṃ na bādhyata iti cet |",
    "1238:119": "nanviyamapi pratyakṣābhāsavānumānena bādhyamānatvāt |",
    "1238:120": "atha pratyakṣameva pratyakṣasya tadābhāsatāṃ bādhyatvātsādhayati na tvanumānamityabhiniveśaḥ |",
    "1238:121": "kathaṃ tarhi jvālādiviṣayāyāḥ pratyabhijñāyā vyaktyapekṣayā pratyakṣābhāsatā vyavasthāpyate |",
    "1238:122": "na khalu jvālādīnāmakṣaṇikatvamadhyakṣamavadhārayet |",
    "1238:123": "tasmādanumānameva jvālādīnāṃ kṣaṇikatāṃ sādhayet |",
    "1238:124": "bādhakametasyā ityakāmakenāpi kumārilenābhyupetavyam [6 a] |",
    "1238:125": "na śakyaṃ vaktuṃ sāmānyameva kevalaṃ tayā viṣayīkriyata iti tathābhāve hi tadevedaṃ buddhijvālātvamiti syāt na tu saiveyaṃ jvāleti |",
    "1238:126": "tasmānnānaikāntiko heturityalaṃ bahubhāṣitayeti ||",
    "1238:127": "||",
    "1238:128": "jātinirākṛtiriyaṃ jitāripādānām ||"
}