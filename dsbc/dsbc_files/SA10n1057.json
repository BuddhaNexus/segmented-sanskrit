{
  "SA10n1057:0": "pūrvaparīkṣā navamaṃ prakaraṇam |",
  "SA10n1057:1": "atrāha - yaduktam - 'evaṃ vidyādupādānaṃ vyutsargāditi karmaṇaḥ |",
  "SA10n1057:2": "kartuśca' iti ,",
  "SA10n1057:3": "tadayuktam | yasmāt -",
  "SA10n1057:4": "darśanaśravaṇādīni vedanādīni cāpyatha |",
  "SA10n1057:5": "bhavanti yasya prāgebhyaḥ so'stītyeke vadantyuta ||1 ||",
  "SA10n1057:6": "yasya upādātuḥ darśanaśravaṇaghrāṇarasanādīni vedanāsparśamanaskārādīni ca bhavanti,",
  "SA10n1057:7": "sa upādātā pūrvamebhya upādānebhyo'stīti sāṃmitīyā vadanti ||1 ||",
  "SA10n1057:8": "kiṃ kāraṇam? yasmāt -",
  "SA10n1057:9": "kathaṃ hyavidyamānasya darśanādi bhaviṣyati |",
  "SA10n1057:10": "bhāvasya tasmātprāgebhyaḥ so'sti bhāvo vyavasthitaḥ ||2 ||",
  "SA10n1057:11": "iha vidyamāna eva devadatto ghanopādānaṃ kurute nāvidyamāno vandhyātanayaḥ |",
  "SA10n1057:12": "evaṃ yadi tāvatpudgalo darśanādibhyaḥ pūrvaṃ vyavasthito na syāt,",
  "SA10n1057:13": "nāsau darśanādikasyopādānamakariṣyat |",
  "SA10n1057:14": "tasmādasti asau ghanātprāgeva sthitadevadattavat darśanādibhyaḥ pūrvaṃ pudgalo yo'sya upādānaṃ kariṣyatīti ||2 ||",
  "SA10n1057:15": "ucyate -",
  "SA10n1057:16": "darśanaśravaṇādibhyo vedanādibhya eva ca |",
  "SA10n1057:17": "yaḥ prāgvyavasthito bhāvaḥ kena prajñapyate'tha saḥ ||3 ||",
  "SA10n1057:18": "yau'sau pudgalo darśanādibhyaḥ pūrvamastīti vyavasthāpyate,",
  "SA10n1057:19": "sa kena prajñapyatām?",
  "SA10n1057:20": "pudgalaprajñapterhi darśanādikaṃ kāraṇam |",
  "SA10n1057:21": "sa yadi tebhyaḥ prāgvyavasthito'stīti kalpyate,",
  "SA10n1057:22": "tadā darśananirapekṣaḥ syād ghaṭādiva paṭaḥ |",
  "SA10n1057:23": "yaśca svakāraṇanirapekṣaḥ sa nirhetuko ghanādinirapekṣaḥ ghanikavannāstītyabhiprāyaḥ ||3 ||",
  "SA10n1057:24": "kiṃ cānyat -",
  "SA10n1057:25": "vināpi darśanādīni yadi cāsau vyavasthitaḥ |",
  "SA10n1057:26": "amūnyapi bhaviṣyanti vinā tena na saṃśayaḥ ||4 ||",
  "SA10n1057:27": "yadi manyase - darśanādibhyaḥ pūrvaṃ pudgalo nāmāsti,",
  "SA10n1057:28": "sa darśanādikamupādānamupādatte iti |",
  "SA10n1057:29": "nanvevaṃ sati nirastasaṃśayamamūnyapi darśanādīni vinā pudgalena bhaviṣyanti |",
  "SA10n1057:30": "tathāhi devadatto ghanasaṃbandhātpūrvaṃ dhanavyatirikto vyavasthitaḥ san arthāntarabhūtameva pṛthaksiddhaṃ dhanamupādatte |",
  "SA10n1057:31": "evamupādāturapi svātmavyatirekeṇārthāntarabhūtaṃ darśanādikamupādānaṃ syāt ||4 ||",
  "SA10n1057:32": "na tu saṃbhavatītyāha -",
  "SA10n1057:33": "ajyate kenacitkaścit kiṃcitkenacidajyate |",
  "SA10n1057:34": "kutaḥ kiṃcidvinā kaścit kiṃcitkaṃcidvinā kutaḥ ||5 ||",
  "SA10n1057:35": "iha bījākhyena kāraṇena kiṃcitkāryamabhivyajyate'ṅkurākhyam ,",
  "SA10n1057:36": "tena ca kāryeṇa kiṃcit kāraṇamabhivyajyate bījākhyam - asyedaṃ kāraṇamidamasya kāryamiti |",
  "SA10n1057:37": "evaṃ yadi kenaciddarśanādike nopādānena kaścidātmasvabhāvo'bhivyajyate asyāyamupādāteti,",
  "SA10n1057:38": "kenaciccātmanā kiṃcidupādānaṃ darśanādikamabhivyajyate idamasyopādānamiti,",
  "SA10n1057:39": "tadānīṃ syātparasparāpekṣayorupādānopādātroḥ siddhiḥ yadā tu upādātāraṃ vinā pṛthak siddhaṃ darśanādikamabhyupagamyate,",
  "SA10n1057:40": "tadā tannirāśrayamasadeva tasmānnāstyubhayorapi siddhiḥ,",
  "SA10n1057:41": "iti na yuktametat - darśanādibhyaḥ pṛthagavasthita upādāteti ||5 ||",
  "SA10n1057:42": "atrāha - yaduktaṃ darśanaśravaṇādibhya ityādi, atrocyate |",
  "SA10n1057:43": "yadi sarvebhyo darśanādibhya prāgavasthita ityabhyupagataṃ syāt,",
  "SA10n1057:44": "syādeṣa doṣaḥ | yadā tu -",
  "SA10n1057:45": "sarvebhyo darśanādibhyaḥ kaścitpūrvo na vidyate |",
  "SA10n1057:46": "kiṃ tarhi ekaikasmātpūrvo vidyate |",
  "SA10n1057:47": "yadā caivam , tadā -",
  "SA10n1057:48": "ajyate darśanādīnāmanyena punaranyadā ||6 ||",
  "SA10n1057:49": "yadā darśanena draṣṭetyabhivyajyate,",
  "SA10n1057:50": "na tadā śravaṇādīnyupādāya prajñapyate,",
  "SA10n1057:51": "tataśca pūrvokta doṣānavasara iti ||6 ||",
  "SA10n1057:52": "ucyate | etadapi na yuktaṃ darśanādirahitasya nirupādānasya nirhetukasya nirañjanasyā stitvāsaṃbhavāt |",
  "SA10n1057:53": "sarvebhyo darśanādibhyo yadi pūrvo na vidyate |",
  "SA10n1057:54": "iti parikalpyate, evamapi -",
  "SA10n1057:55": "ekaikasmātkathaṃ pūrvo darśanādeḥ sa vidyate ||7 ||",
  "SA10n1057:56": "yo hi sarvebhyaḥ pūrvo na bhavati,",
  "SA10n1057:57": "sa ekaikasmādapi na bhavati |",
  "SA10n1057:58": "tadyathā sarvebhyo vṛkṣebhya prāg vanaṃ nāsti,",
  "SA10n1057:59": "tadā ekaikasmādapi nāsti |",
  "SA10n1057:60": "sarvāsāṃ ca sikatānāṃ tailajananābhāve sati ekaikasyā api sikatāyāstailaṃ nāsti |",
  "SA10n1057:61": "api ca |",
  "SA10n1057:62": "yo hyekaikasmātpūrvo bhavati,",
  "SA10n1057:63": "nanu sa sarvebhyo'pi pūrvaṃ evetyabhyupagataṃ bhavati |",
  "SA10n1057:64": "ekaikavyatirekeṇa sarvasyābhāvāt |",
  "SA10n1057:65": "tasmānna yuktamekaikasmātpūrvo vidyata iti ||7 ||",
  "SA10n1057:66": "itaśca na yuktam - yasmāt -",
  "SA10n1057:67": "draṣṭā sa eva sa śrotā sa eva yadi vedakaḥ |",
  "SA10n1057:68": "tadā -",
  "SA10n1057:69": "ekaikasmādbhavetpūrvaṃ",
  "SA10n1057:70": "na ca yuktaṃ vaktuṃ sa eva draṣṭā sa eva śroteti |",
  "SA10n1057:71": "yadi syāt, tadā darśanakriyārahita syāpi śroturdraṣṭṭatvaṃ syāt,",
  "SA10n1057:72": "śravaṇakriyārahitasyāpi draṣṭuḥ śrotṛtvaṃ syāt |",
  "SA10n1057:73": "na caivaṃ dṛṣṭaṃ yaddarśanakriyā rahito'pi draṣṭā syāt,",
  "SA10n1057:74": "śravaṇakriyārahitaśca śroteti | ata evāha -",
  "SA10n1057:75": "evaṃ caitanna yujyate ||8 ||",
  "SA10n1057:76": "iti | pratikriyaṃ ca kārakabhedātkuta etadevaṃ bhaviṣyatīti pratipādayannāha -evaṃ caitanna yujyata iti ||",
  "SA10n1057:77": "ācāryabuddhapālitastu vyācaṣṭe- ekatve hi ātmanaḥ indriyāntaragamanaprasaṅgaḥ puruṣasya syāt,",
  "SA10n1057:78": "vātāyanāntaropagamanavaditi |",
  "SA10n1057:79": "asya ācāryabhāvaviveko dūṣaṇamāha - sarvagatasyātmano nendriyāntaragamanamastītyayuktaḥ prasaṅgadoṣa iti |",
  "SA10n1057:80": "tadetadayuktaṃ svayūthyaparikalpitapudgalavādanirāsasya prastutatvāt,",
  "SA10n1057:81": "tasya ca sarvagatatvāpratijñānāt |",
  "SA10n1057:82": "tasmād yukta eva prasaṅgadoṣa ||8 ||",
  "SA10n1057:83": "athāpi yathoktadoṣaparijihīrṣayā-",
  "SA10n1057:84": "draṣṭānya eva śrotānyo vedako'nyaḥ punaryadi |",
  "SA10n1057:85": "parikalpyate ,",
  "SA10n1057:86": "tadapi na yuktam |",
  "SA10n1057:87": "evaṃ hīṣyamāṇe-",
  "SA10n1057:88": "sati syād draṣṭari śrotā bahutvaṃ cātmanāṃ bhavet ||9 ||",
  "SA10n1057:89": "tadyathā goranyo'śvaḥ na hi gavi sati na bhavati yaugapadyena,",
  "SA10n1057:90": "evaṃ yadi draṣṭuranyaḥ śrotā syāt,",
  "SA10n1057:91": "sadraṣṭaryapi sati syādyaugapadyena |",
  "SA10n1057:92": "na caivamiṣyate iti nāstyanyatvam |",
  "SA10n1057:93": "api ca |",
  "SA10n1057:94": "evaṃ sati bahava evātmānaḥ prāpnuvanti draṣṭṭaśrotṛvedakādīnāṃ pṛthak pṛthak siddhayupagamāt |",
  "SA10n1057:95": "tasmādekaikasmādapi darśanādeḥ pūrvaṃ nāsti pudgalo nāma kaścit ||9 ||",
  "SA10n1057:96": "atrāha - vidyata eva pūrvaṃ sa sarvebhyo darśanādibhya ātmā |",
  "SA10n1057:97": "atha matam - yadyasti,",
  "SA10n1057:98": "kena prajñapyate sa iti yaducyate,",
  "SA10n1057:99": "iha darśanādibhyaḥ pūrvaṃ nāmarūpāvasthāyāṃ catvāri mahābhūtāni santi yataḥ kramānnāmarūpapratyayaṃ ṣaḍāyatanamiti darśanaśravaṇādīnyutpadyante |",
  "SA10n1057:100": "tasmāddarśanādibhyaḥ pūrvaṃ caturmahābhūtopādānamevāstīti | evamapi -",
  "SA10n1057:101": "darśanaśravaṇādīni vedanādīni cāpyatha |",
  "SA10n1057:102": "bhavanti yebhyasteṣveṣa bhūteṣvapi na vidyate ||10 ||",
  "SA10n1057:103": "yebhyo mahābhūtebhyo darśanādikamutpadyate,",
  "SA10n1057:104": "teṣvapi mahābhūtopādānanimittako'pyeṣa na yujyate pūrveṇaiva hetunetyabhiprāyaḥ |",
  "SA10n1057:105": "tatra yathā pūrvamuktam -",
  "SA10n1057:106": "kutaḥ kiṃcidvinā kaścitkiṃcitkaṃcidvinā kutaḥ |",
  "SA10n1057:107": "iti, ihāpi tathaiva vaktavyam |",
  "SA10n1057:108": "mahābhūtopādānādyaścātmā pūrvaṃ siddhaḥ syāt,",
  "SA10n1057:109": "sa mahābhūtānyupādāya syāt |",
  "SA10n1057:110": "na caivam, nirhetukatvāt |",
  "SA10n1057:111": "yaśca nāsti,",
  "SA10n1057:112": "sa kathaṃ mahābhūtānyupādāsyati?",
  "SA10n1057:113": "iti darśanopādānavadbhūtopādāne'pi dūṣaṇamuktameveti na punarucyate ||10 ||",
  "SA10n1057:114": "atrāha - yadyapyevamātmā pratiṣiddhaḥ,",
  "SA10n1057:115": "tathāpi darśanādikamasti,",
  "SA10n1057:116": "apratiṣedhāt |",
  "SA10n1057:117": "na ca anātmasvabhāvānāṃ ghaṭādīnāṃ darśanādisaṃbandho'sti |",
  "SA10n1057:118": "tasmātsaṃbandhī vidyata evātmeti |",
  "SA10n1057:119": "ucyate |",
  "SA10n1057:120": "syādātmā yadi darśanādīnyeva syuḥ |",
  "SA10n1057:121": "na tu santi |",
  "SA10n1057:122": "yasya darśanādīnyupādānaṃ sa yadā nāstīti pratipāditam ,",
  "SA10n1057:123": "tadā tasminnātmani upādātari asati,",
  "SA10n1057:124": "kuto darśanādīnāmupādānabhūtānāmastitva mityāha -",
  "SA10n1057:125": "darśanaśravaṇādīni vedanādīni cāpyatha |",
  "SA10n1057:126": "na vidyate cedyasya sa na vidyanta imānyapi ||11 ||",
  "SA10n1057:127": "yasya darśanādīni parikalpyante sa yadā nāstītyuktam,",
  "SA10n1057:128": "nanu tadaiva darśanādikamapi nāstīti spaṣṭamādarśitaṃ bhavati |",
  "SA10n1057:129": "tataśca darśanādyabhāvānnāstyevātmeti ||11 ||",
  "SA10n1057:130": "atrāha - kiṃ khalu bhavato niścitametannāstyevātmeti?",
  "SA10n1057:131": "kena etaduktam?",
  "SA10n1057:132": "nanu ca anantaramevoktaṃ darśanādyabhāvādātmāpi nāstīti |",
  "SA10n1057:133": "uktametadesmābhiḥ |",
  "SA10n1057:134": "na tu asyārtho bhavatā samyagniścitaḥ |",
  "SA10n1057:135": "yato bhāvarūpa ātmeti parikalpitaḥ,",
  "SA10n1057:136": "sa svabhāvato na vidyate,",
  "SA10n1057:137": "tasya ca mayā svabhāvābhiniveśanivartakameva vacanamuktamasadviparyāsapratipakṣeṇa,",
  "SA10n1057:138": "na tu asya abhāvaḥ parikalpitaḥ |",
  "SA10n1057:139": "dvayaṃ hyetat parityājyaṃ yaśca bhāveṣvabhiniveśaḥ,",
  "SA10n1057:140": "yaśca abhāveṣu abhiniveśa iti |",
  "SA10n1057:141": "yathoktamāryadevena -",
  "SA10n1057:142": "yastavātmā mamānātmā tenātmāniyamānna saḥ |",
  "SA10n1057:143": "nanvanityeṣu bhāveṣu kalpanā nāma jāyate ||",
  "SA10n1057:144": "iti ||11 ||",
  "SA10n1057:145": "etadeva pratipādayannāha -",
  "SA10n1057:146": "prāk ca yo darśanādibhyaḥ sāṃprataṃ cordhvameva ca |",
  "SA10n1057:147": "na vidyate'sti nāstīti nivṛttāstatra kalpanāḥ ||12 ||",
  "SA10n1057:148": "prāk tāvaddarśanādibhya ātmā nāsti,",
  "SA10n1057:149": "tatra hi tasyāstitvābhāvāt |",
  "SA10n1057:150": "darśanādisahabhūto'pi nāsti,",
  "SA10n1057:151": "pṛthakpṛthagasiddhayoḥ sahabhāvādarśanāt śaśaśṛṅgayoriva |",
  "SA10n1057:152": "ātmopādānayośca parasparanirapekṣayo pṛthakpṛthagasiddhatvāt sāṃpratamapi nāsti |",
  "SA10n1057:153": "urdhvamapi |",
  "SA10n1057:154": "yadi hi pūrvaṃ darśanādīni syuḥ,",
  "SA10n1057:155": "uttarakāla mātmā syāt,",
  "SA10n1057:156": "tadānīmūrdhvaṃ saṃbhavet |",
  "SA10n1057:157": "na caivam, akartṛkasya karmaṇo'siddhatvāt |",
  "SA10n1057:158": "yaścaivamātmā darśanādibhyaḥ prāk paścād yugapacca parīkṣyamāṇo nāsti,",
  "SA10n1057:159": "tasya idānīmanupalabdhasvabhāvasya astitvaṃ nāstitvaṃ vā kaḥ parikalpayetprājñaḥ ?",
  "SA10n1057:160": "tasmātkarmakārakavadeva upādānopādātroḥ parasparāpekṣā siddhirna svābhāvikīti sthitam ||",
  "SA10n1057:161": "ata evoktaṃ bhagavatā āryasamādhirājabhaṭṭārake -",
  "SA10n1057:162": "tahi kāli so daśabalo anagho",
  "SA10n1057:163": "jinu bhāṣate imu samādhivaram |",
  "SA10n1057:164": "supinopamā bhagavatī sakalā",
  "SA10n1057:165": "na hi kaści jāyati na co mriyate ||",
  "SA10n1057:166": "na ca sattvu labhyati na jīvu naro",
  "SA10n1057:167": "imi dharma phenakadalīsadṛśāḥ |",
  "SA10n1057:168": "māyopamā gaganavidyusamā",
  "SA10n1057:169": "dakacandrasaṃnibha marīcisamāḥ ||",
  "SA10n1057:170": "na ca asmi loki mṛtu kaści naro",
  "SA10n1057:171": "paraloka saṃkramati gacchati vā |",
  "SA10n1057:172": "na ca karma naśyati kadāci kṛtaṃ",
  "SA10n1057:173": "phalu deti kṛṣṇaśubha saṃsarato ||",
  "SA10n1057:174": "na ca śāśvataṃ na ca uccheda puno",
  "SA10n1057:175": "na ca karmasaṃcayu na cāpi sthitiḥ |",
  "SA10n1057:176": "na ca so'pi kṛtva punarāspṛśati",
  "SA10n1057:177": "na ca anyu kṛtva puna vedayate ||",
  "SA10n1057:178": "na ca saṃkramo na ca punāgamanaṃ",
  "SA10n1057:179": "na ca sarvamasti na ca nāsti punaḥ |",
  "SA10n1057:180": "na ca dṛṣṭisthānagatiśuddhiriha",
  "SA10n1057:181": "na ca sattvacārasupaśāntagati ||",
  "SA10n1057:182": "anutpāda śānta animittapadaṃ",
  "SA10n1057:183": "sugatāna gocara jināna guṇā |",
  "SA10n1057:184": "bala dhāraṇī daśabalāna balaṃ",
  "SA10n1057:185": "buddhāniyaṃ vṛṣamitā paramā ||",
  "SA10n1057:186": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1057:187": "pūrvaparīkṣā nāma navamaṃ prakaraṇam ||"
}