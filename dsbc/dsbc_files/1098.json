{
    "1098:0": "śāntidevaviracitaḥ",
    "1098:1": "bodhicaryāvatāraḥ|",
    "1098:2": "prajñākaramativiracitayā pañjikākhyavyākhyayā saṃvalitaḥ|",
    "1098:3": "||om namo buddhāya|",
    "1098:4": "1 bodhicittānuśaṃso nāma prathamaḥ paricchedaḥ|",
    "1098:5": "sugatān sasutān sadharmakāyān",
    "1098:6": "praṇipatyādarato'khilāṃśca bandyān|",
    "1098:7": "sugatātmajasaṃvarāvatāraṃ",
    "1098:8": "kathayiṣyāmi yathāgamaṃ samāsāt||1||",
    "1098:9": "............ akhilāṃśca bandyāniti kalyāṇamitraprabhṛtīnām|",
    "1098:10": "sugatātmajasaṃvarāvatāramiti abhidheyakathanam|",
    "1098:11": "kathayiṣyāmīti prayojanābhidhānam|",
    "1098:12": "saṃbandhapratipādanapadaṃ tu na vidyate,",
    "1098:13": "sāmarthyādeva tu sa pratipattavyaḥ|",
    "1098:14": "yathāgamamiti svātantryaparihārapadam|",
    "1098:15": "samāsāditi punaruktatāparihāravacanam|",
    "1098:16": "iti samudāyārthaḥ|",
    "1098:17": "avayavārthastu ucyate|",
    "1098:18": "sugatānityatra gataśabdena sarvapṛthagjanebhyo bhagavatāṃ vyavacchedaṃ darśayati,",
    "1098:19": "teṣāṃ saṃsārāntargatatvāt,",
    "1098:20": "bhagavatāṃ tu saṃsāravinirgatatvāt|",
    "1098:21": "suśabdastu praśastādyarthatrayavṛttiviśiṣṭaṃ suga..........|",
    "1098:22": "tenāyamarthaḥ-praśastaṃ yathā bhavati evaṃ madhyamapratipadā kleśādyāvaraṇaprahāṇaṃ gatāḥ sugatāḥ|",
    "1098:23": "anena prahāṇasaṃpattiruktā|",
    "1098:24": "yadi vā|",
    "1098:25": "praśastaṃ sarvadharmaniḥsvabhāvatātattvaṃ gatā adhigatāḥ sugatāḥ|",
    "1098:26": "anena adhigamasaṃpadupadarśitā|",
    "1098:27": "ya[di vā]..............tīrthikaśāstṛbhyo bhagavatāṃ viśeṣaścopadarśito bhavati|",
    "1098:28": "teṣāmātmādibhāvābhiniveśavaśāt praśastagamanābhāvāt|",
    "1098:29": "ātmādīnāṃ ca pramāṇabādhitatvāt|",
    "1098:30": "saṃsārāpratipakṣatvācca apraśastaṃ gamanam|",
    "1098:31": "apunarāvṛttyā vā gatāḥ,",
    "1098:32": "punarjanmano rāgādinā ......... haṃkāraśuddhayā ahaṃkārabījasya avidyāyāḥ sarvathā prahāṇāt sugatāḥ |",
    "1098:33": "anena strotaāpannasakṛdāgāmibodhisattvebhyo'pi bhagavatāṃ viśeṣo darśitaḥ|",
    "1098:34": "teṣāṃ praśastagamane'pi sarvadhātvaprahāṇāt punarāvṛttisaṃbhavāt|",
    "1098:35": "niḥśeṣaṃ vā ..........sarvavāsanāyā api kāyabāgbuddhivaiguṇyalakṣaṇāyāḥ svayamadhigatamārgoktāvapāṭavasya vā sarvathā prahāṇāt sugatāḥ|",
    "1098:36": "etāvatā saṃpūrṇagāmitvaṃ bhagavatāṃ pratipāditam|",
    "1098:37": "anenāpi anāgāmiśrāvakapratyekabuddhebhyo bhagavatāmasādhāraṇaguṇatvamāveditam|",
    "1098:38": "teṣāṃ..........kāyavāgbuddhivaiguṇyasya svādhigatamārgoktayapāṭavasya ca saṃbhavāt|",
    "1098:39": "evaṃ ca buddhatvamaśeṣaguṇasarasamasādhāraṇamaparayogibhiḥ sugataśabdena khyāpitam|",
    "1098:40": "tānevaṃbhūtān sugatānādarataḥ paramaprasādena praṇipatyeti namaskṛtya sugatātmajasaṃvarāvatāraṃ kathayiṣyāmiti saṃbandhaḥ|",
    "1098:41": "kiṃbhūtān ? sasutāniti|",
    "1098:42": "sutāśca munīnāmiha labdhapramuditādibhūmayo bodhisattvā eva gṛhyante|",
    "1098:43": "teṣāmeva atra adhikṛtatvāt|",
    "1098:44": "taiḥ saha|",
    "1098:45": "anena viśeṣaṇena āryasaṃghasya namaskāro'ntarbhāvitaḥ|",
    "1098:46": "aparaṃ viśeṣaṇamāhasadharmakāyāniti|",
    "1098:47": "sarvāpa [dvimu]kto bhagavatāṃ svābhāviko dharmakāyaḥ|",
    "1098:48": "sa eva ca adhigamasvabhāvo dharmaḥ|",
    "1098:49": "samūhārtho vā kāyaśabdaḥ janakāyo balakāya iti yathā|",
    "1098:50": "tena pravacanasyāpi grahaṇam|",
    "1098:51": "tena saha|",
    "1098:52": "anenāpi dharmasya namaskāro'ntarbhāvitaḥ iti|",
    "1098:53": "ratnatrayanamaskāro'yamityu[ktaṃ bhavati]||",
    "1098:54": "nanu buddhāddharmo dharmataśca āryasaṃgha iti kramaḥ|",
    "1098:55": "tat kimiti buddhānantaramāryasaṃghaḥ,",
    "1098:56": "tadanu dharma iti vyatikramanirdeśaḥ ? satyam|",
    "1098:57": "iha ślokabandhānurodhād vyatikramanirdeśo veditavyaḥ|",
    "1098:58": "yojanāttu sugatān sadharmakāyān sasutān praṇipatya,",
    "1098:59": "iti anukrameṇaiva|",
    "1098:60": "na kaścidatra doṣaḥ|",
    "1098:61": "athavā|",
    "1098:62": "bodhisattvānāmapi adhigatadharmatvādānurūpyeṇa dharmakāyo vidyata eva|",
    "1098:63": "teṣāmapi saha dharmakāyena namaskaraṇaṃ pratipādanīyam|",
    "1098:64": "te'pi hi samadhigatadharmatayā sugatatvaniyatāḥ sugataprāyāḥ|",
    "1098:65": "iti dharmāt pūrvaṃ nirdeśaḥ|",
    "1098:66": "iti na kiṃcidayuktam|",
    "1098:67": "kimetāneva ?",
    "1098:68": "netyāha-akhilāṃśca bandyāniti|",
    "1098:69": "aparānapi samastān vandanīyān ācāryopādhyāyaprabhṛtīnapi|",
    "1098:70": "ādarataḥ praṇipatyeti|",
    "1098:71": "iti pūrvārdhena sugatādīnāṃ namaskṛtimabhidhāya aparārdhena abhidheyādīni pratipādayannāha-sugatātmajetyādi|",
    "1098:72": "ātmano jātāḥ ātmajāḥ|",
    "1098:73": "sugatānāmātmajāḥ jinaputrāḥ,",
    "1098:74": "bodhisattvā ityarthaḥ|",
    "1098:75": "teṣāṃ saṃvarāvatāram|",
    "1098:76": "saṃvaraṇaṃ saṃvriyate vā aneneti saṃvaraḥ,",
    "1098:77": "bodhicittagrahaṇapūrvakaṃ bodhisattvaśikṣāsamādānam|",
    "1098:78": "tacca yathāvasaraṃ vakṣyāmaḥ|",
    "1098:79": "tasya avataraṇam|",
    "1098:80": "avatīryate tasmin vā anenetyavatāro mārgaḥ,",
    "1098:81": "yena bodhisattvapadaprāptau sugatatvamavāpyate|",
    "1098:82": "taṃ kathayiṣyāmi pratipādayiṣyāmi|",
    "1098:83": "anena granthenetyarthaḥ|",
    "1098:84": "evamanena pratipādyamānatvāt saṃvarāvatāraḥ abhidheyamasya,",
    "1098:85": "ayamabhidhānaṃ saṃvarāvatārasya,",
    "1098:86": "iti abhidhānābhidheyalakṣaṇaḥ saṃbandho'pyarthāt kathitaḥ|",
    "1098:87": "tatkathanaṃ ca abhidhānaprayojanam|",
    "1098:88": "paramārthatastu abhidheyasvarūpavyutpattireva tatprayojanam|",
    "1098:89": "abhidheyasya punaḥ śrutamayyādiprajñotpādanakrameṇa sarvāvaraṇavigamād buddhatvameva prayojanamiti prayojananiṣṭhā|",
    "1098:90": "idaṃ ca sugatātmajasaṃvarāvatāraśabde eva antarbhāvitam|",
    "1098:91": "tadanantaramevokteḥ|",
    "1098:92": "yadanuśaṃsakathanena ca sūcayiṣyati|",
    "1098:93": "aśucipratimāmimāṃ gṛhītvā jinaratnapratimāṃ karotyanardhām|",
    "1098:94": "iti saṃbandhābhidheyaprayojanāni pravṛttyaṅgatayā pratipāditāni|",
    "1098:95": "anyathā anabhidheyādiśaṅkayā prekṣāvatāmatra pravṛttirna syāt|",
    "1098:96": "nanu tvayā svātantrayeṇa kathitaṃ kathanaṃ kathaṃ grahīṣyantītyāha-yathāgamamiti|",
    "1098:97": "āgamānatikrameṇa|",
    "1098:98": "yathaiva pravacane bhagavadbhiḥ pratipāditaḥ,",
    "1098:99": "tathā mayāpi tadarthānativṛttyā pratipādayitavyaḥ|",
    "1098:100": "anena āgamāt svātantryaṃ parihṛtaṃ bhavati|",
    "1098:101": "utsūtramidaṃ na bhavatītyarthaḥ|",
    "1098:102": "pravacanārthāvagāhanamapi ca avakratayā anena ātmano darśitam|",
    "1098:103": "idamapi pravṛttyaṅgameva|",
    "1098:104": "nanu yadi yathāgamaṃ kathayitavyaḥ,",
    "1098:105": "tarhi āgame eva tadabhilāṣiṇaḥ pravartiṣyante,",
    "1098:106": "tatkimanenetyāha-samāsāditi|",
    "1098:107": "saṃkṣepāt|",
    "1098:108": "yadi nāma āgame'pi kathitaḥ,",
    "1098:109": "tathāpi tatra ativistareṇa nānāsūtrānteṣu pratipādanāt|",
    "1098:110": "ahaṃ tu piṇḍīkṛtya saṃkṣepeṇa kathayiṣyāmīti viśeṣaḥ|",
    "1098:111": "anena punaruktamidaṃ bhavatīti parihṛtam|",
    "1098:112": "ayamapi ca apravṛttyaṅgatāparihāraḥ|",
    "1098:113": "tasmāt pravṛttyaṅgattvādabhidheyādikathanamasaṃgataṃ na bhavati-tarhi praṇāmakaraṇamapārthakam|",
    "1098:114": "tadapi śreyolābhādyarthamabhidhīyamānaṃ kathamapārthakam ?",
    "1098:115": "ayamasyābhiprāyaḥ-sugatādipraṇāmasamudbhūtapuṇyasaṃbhārasamākrāntacittasaṃtānasya pratanutarapurākṛtapāpavṛtterūpaśāntavighnasya ārabdhārthaparisamāptirupajāyate|",
    "1098:116": "samastasādhujanagatamārgānugamanamapi ca anena ātmanaḥ prakāśitaṃ bhavet|",
    "1098:117": "iṣṭadevatādinamaskṛtiśravaṇādāstikatvasaṃbhāvanayā śrotṛṇāmātmagranthe ca gauravamāpāditaṃ syāt|",
    "1098:118": "atra ca sugataśabdena udbhāvitabhagavanduṇamāhātmyaśravaṇāt tadabhilāṣiṇaḥ tadupārjanapravaṇamānasāḥ sugatātmajasaṃvarāvatāraparijñānāya yatnavantaḥ asmin pravartante|",
    "1098:119": "idamabhimatadevatādipraṇāmaphalam|",
    "1098:120": "etena idamapi-yena yadabhimatamabhipretaṃ kartum,",
    "1098:121": "sa tadeva karotu nānyat|",
    "1098:122": "anyakaraṇe aprastutābhidhānamatiprasaṅgaśca syāt|",
    "1098:123": "tadayamapi saṃvarāvatārakathane kṛtābhiprāyaḥ kimaprastutamiṣṭadevatādipraṇāmaṃ karoti ?",
    "1098:124": "prāguktadoṣadvayaprasaṅgāditi yaducyate,",
    "1098:125": "tadapi nirākṛtaṃ bhavati,",
    "1098:126": "tadupayogasya varṇitatvāt nāprastutābhidhānam|",
    "1098:127": "yat prakṛtopayogi tadvaktavyaṃ nānyat,",
    "1098:128": "ityatiprasaṅgo nāstīti sarvaṃ sustham||",
    "1098:129": "nanu āgamānatiriktaṃ saṃkṣepeṇābhidhīyamānamapi kathamarthaviśeṣādyabhāvādviśeṣeṇa pravṛttyaṅgatayā kasyacidupādeyaṃ syāt ?",
    "1098:130": "tasmādāgamādadhikamapi kiṃcidatra vaktavyamityāśaṅkayāha-",
    "1098:131": "na hi kiṃcidapūrvamatra vācyaṃ",
    "1098:132": "na ca saṃgrathanakauśalaṃ mamāsti|",
    "1098:133": "ata eva na me parārthacintā",
    "1098:134": "svamano vāsayituṃ kṛtaṃ mayedam||2||",
    "1098:135": "naiva kiṃcidapūrvamaparamāgamādatiriktamasmin vaktavyamasti mama|",
    "1098:136": "yasmādarthe vā hiśabdaḥ|",
    "1098:137": "tarhi tadadhikaprameyānabhidhāne'pi padārtharacanāviśeṣo bhaviṣyati|",
    "1098:138": "tasmādapi viśeṣeṇa pravṛttiḥ syāditi|",
    "1098:139": "atrāha-na ceti|",
    "1098:140": "nāpi saṃgrathanamarthapadavinyāsaviśeṣaḥ,",
    "1098:141": "tatra kauśalaṃ naipuṇyaṃ mamāsti|",
    "1098:142": "avadhāraṇe vā cakāraḥ|",
    "1098:143": "yadyevam, kathamasya parārthopayogitva miti|",
    "1098:144": "āha-ata eveti|",
    "1098:145": "paraprasañjitameva abhyupagacchati|",
    "1098:146": "yasmādapūrvaṃ vaktuṃ mama śaktirnāsti|",
    "1098:147": "nāpi saṃgrathanakauśalamasti|",
    "1098:148": "na ca parārthacintāpi|",
    "1098:149": "parārthopayuktamidaṃ bhavatīti vikalpo'pi me nāsti,",
    "1098:150": "tatra śktivaiguṇyāt|",
    "1098:151": "kimarthaṃ karaṇāya yatna iti cedāha-khamana iti|",
    "1098:152": "ātmacittaṃ sugatātmajasaṃvarāvatārābhyāsarasena adhikādhikaṃ vāsayituṃ kṛtaṃ praṇitaṃ mayā prakaraṇamidam|",
    "1098:153": "saṃvarāvatārakathanaṃ vā|",
    "1098:154": "atītakālanirdeśaḥ antastattvaniṣpannaṃ (?)",
    "1098:155": "manasi nidhāyeti||",
    "1098:156": "nanu nātmārthaṃ granthapraṇayanaṃ dṛṣṭam,",
    "1098:157": "na ca svayaṃkṛtenaiva ātmani viśeṣādhānam,",
    "1098:158": "tāvataḥ saṃskāraviśeṣasya prāgevātmani vidyamānatvāditi| atrāha-",
    "1098:159": "mama tāvadanena yāti vṛddhiṃ",
    "1098:160": "kuśalaṃ bhāvayituṃ prasādavegaḥ|",
    "1098:161": "atha matsamadhātureva paśye-",
    "1098:162": "daparo'pyenamato'pi sārthako'yam||3||",
    "1098:163": "anena granthena vā|",
    "1098:164": "kuśalaṃ śubhamanaskāraṃ bhāvayitumārādhayitum|",
    "1098:165": "vṛddhiṃ yāti prasādavegaḥ|",
    "1098:166": "uttarottaravardhamānasya prasannacittasaṃtānasya pravāhavāhitayā pravṛttiḥ|",
    "1098:167": "anena svārthakāritvamanubhavasiddhamasya nidarśayati|",
    "1098:168": "parārthakāritvamapi leśataḥ saṃbhavati iti darśayannāha-atha matsametyādi|",
    "1098:169": "atheti prakārāntaropanyāse|",
    "1098:170": "svārthakāritvamasya tāvadanubhavasiddham|",
    "1098:171": "yadi punarmama samānaprakṛtireva kaścidanyaḥ paśyedīkṣeta,",
    "1098:172": "enaṃ granthamarthaṃ vā,",
    "1098:173": "ato'pi parārthopayuktatvādapi sārthakaḥ saprayojano'yam|",
    "1098:174": "parārthopayogasyāpi kathaṃcit saṃbhavāt|",
    "1098:175": "anena ślokena nirabhimānatāmātmano darśayati||",
    "1098:176": "idānīṃ saṃvarāvatārakathāṃ grāhayitumupoddhātaṃ racayannāha-",
    "1098:177": "kṣaṇasaṃpadiyaṃ sudurlabhā",
    "1098:178": "pratilabdhā puruṣārthasādhanī|",
    "1098:179": "yadi nātra vicintyate hitaṃ",
    "1098:180": "punarapyeṣa samāgamaḥ kutaḥ||4||",
    "1098:181": "aṣṭākṣaṇavinirmuktasya kṣaṇasya saṃpattiḥ samagratā|",
    "1098:182": "iyaṃ sudurlabhā suṣṭhu duḥkhena labhyata iti kathaṃcitprāpyā|",
    "1098:183": "mahārṇavayugacchidrakurmagrīvārpaṇopamā|",
    "1098:184": "pratilabdhā prāptā,",
    "1098:185": "sā ca puruṣārthasādhanī|",
    "1098:186": "puruṣasya arthaḥ abhyudayaniḥśreyasalakṣaṇaḥ,",
    "1098:187": "tasya sādhanī niṣpādanī|",
    "1098:188": "tadaṅgatvāt tatra samartheti yāvat|",
    "1098:189": "yadi ca evaṃbhūtāyāmapi asyāṃ na hitaṃ vicintyate,",
    "1098:190": "svaparasukhahetuḥ svargāpavargasādhanaṃ nopādīyate,",
    "1098:191": "tadā punarapi bhūyo'pi eṣa tathāgatotpādaḥ śraddhākśaṇavimukto manuṣyabhāvaḥ ityayaṃ samāgamaḥ samāveśo milanamiti yāvat|",
    "1098:192": "kutaḥ katham ?",
    "1098:193": "na kathaṃcidbhaviṣyati sudurlabhatvāt|",
    "1098:194": "akṣaṇāvasthāyāṃ dharmapravicayasya kartumaśakyatvāt,",
    "1098:195": "ityabhiprāyaḥ|",
    "1098:196": "yathoktamāryagaṇḍavyūhasūtre āryajayoṣmāyatanavimokṣe-",
    "1098:197": "durlabhā aṣṭākṣaṇavinivṛttiḥ|",
    "1098:198": "durlabho manuṣyabhāvapratilambhaḥ|",
    "1098:199": "durlabhā kṣaṇasaṃpadviśuddhiḥ|",
    "1098:200": "durlabho buddhotpādaḥ|",
    "1098:201": "durlabhā avikalendriyatā|",
    "1098:202": "durlabho buddhadharmaśravaṇaḥ|",
    "1098:203": "durlabhaṃ satpuruṣasamavadhānam|",
    "1098:204": "durlabhāni bhūtakalyāṇamitrāṇi|",
    "1098:205": "durlabho bhūtanayānuśāsanyupasaṃhāraḥ|",
    "1098:206": "durlabhaṃ samyagjīvitaṃ manuṣyaloke iti||",
    "1098:207": "idamevābhisaṃdhāyoktam-",
    "1098:208": "mānuṣyaṃ durlabhaṃ loke buddhotpādo'tidurlabhaḥ|",
    "1098:209": "tato'pi śraddhāpravrajyāpratipattiḥ sudurlabhā||",
    "1098:210": "bodhau cittaṃ dṛḍhaṃ sarvasattvānāmanukampayā|",
    "1098:211": "sarvaduḥkhapraśāntyarthaṃ durlabhānāṃ paraṃparā||iti||",
    "1098:212": "akṣaṇāḥ punarime-",
    "1098:213": "narakapretatiryañco mlecchā dīrghāyuṣo'marāḥ|",
    "1098:214": "mithyādṛgbuddhakāntārau mūkatāṣṭāvihākṣaṇāḥ||iti||",
    "1098:215": "tasmādidānīmeva udyogaḥ kartavya iti||",
    "1098:216": "sāṃprataṃ bodhicittagrahaṇāya tatrābhilāṣamutpādayitumanuśaṃsāmavatārayannāha-",
    "1098:217": "rātrau yathā meghaghanāndhakāre",
    "1098:218": "vidyut kṣaṇaṃ darśayati prakāśam|",
    "1098:219": "buddhānubhāvena tathā kadāci-",
    "1098:220": "llokasya puṇyeṣu matiḥ kṣaṇaṃ syāt||5||",
    "1098:221": "niśāyāṃ yathā jaladāgamasamaye meghairbahule tamasi sati saudāmanī kṣaṇalavamātramālokayati kiṃcidvastujātaṃ prakāśayati|",
    "1098:222": "saivopamā atrāpi ityāha- buddhānubhāvenetyādi|",
    "1098:223": "buddhā eva hi bhagavanto hitasukhopasaṃhārāya sadā bhavyābhavyatayā sarvasattvasaṃtānamavalokayantastiṣṭhanti|",
    "1098:224": "yadā yatra yenopāyena yasmai yaṃ bhavyaṃ paśyanti tadā tatra tenopāyena tasmai tamadhitiṣṭhanti|",
    "1098:225": "abhavyāvasthāyāmupekṣya viharanti|",
    "1098:226": "iti tathāgatādhiṣṭhānena kathaṃciddurlabhotpattikatvāt|",
    "1098:227": "lokasya janasya puṇyeṣu hitasukhahetuṣu kuśaleṣu karmasu buddhirmuhūrtamekaṃ bhavet|",
    "1098:228": "tatra tasyā asthiratvāt|",
    "1098:229": "anādisaṃsāre lokena akuśalapakṣasyaiva abhyastatvāt||",
    "1098:230": "yadi nāma evam,",
    "1098:231": "tataḥ kimityāha-",
    "1098:232": "tasmācchubhaṃ durbalameva nityaṃ",
    "1098:233": "balaṃ tu pāpasya mahatsughoram|",
    "1098:234": "tajjīyate'nyena śubhena kena",
    "1098:235": "saṃbodhicittaṃ yadi nāma na syāt||6||",
    "1098:236": "yata evam, tasmācchubhaṃ puṇyaṃ durbalaṃ sāmarthyavikalameva,",
    "1098:237": "vidyudunmeṣaprāyatvāt ati kṛśam|",
    "1098:238": "nityaṃ sarvakālam|",
    "1098:239": "kasya tarhi atiśayavad balamastītyāha-balaṃ tviti|",
    "1098:240": "sāmarthyaṃ punaraśubhasya mahat,",
    "1098:241": "meghaghanāndhakārasadṛśattvāttasya|",
    "1098:242": "sughoramatibhayaṃkaraṃ narakādiduḥkhadāyakatvāt,",
    "1098:243": "sudurjayatvācca|",
    "1098:244": "bhavatu nāma mahat sāmarthyamasya,",
    "1098:245": "tathāpi tadapareṇa balavatā puṇyena jeṣyate,",
    "1098:246": "tathā ca na kācit kṣatiriti,",
    "1098:247": "āha-tadityādi|",
    "1098:248": "tat tādṛśaṃ mahāsāmarthyaṃ jīyate abhibhūyate|",
    "1098:249": "anyena itareṇa|",
    "1098:250": "kena ? na kenāpītyarthaḥ|",
    "1098:251": "kutaḥ punarevamucyate ?",
    "1098:252": "saṃbodhītyādi|",
    "1098:253": "samyaksaṃbodhau buddhatve yaccittaṃ sarvasattvasamuddharaṇābhiprāyeṇa tatprāptyarthamadhyāśayena manasikāraḥ|",
    "1098:254": "tadyadi nāma na bhavet,",
    "1098:255": "mahāsāmarthyaṃ hi tadapareṇa mahīyasā parājīyate sūryeṇeva niśāndhakāraḥ|",
    "1098:256": "na ca saṃbodhicittāt pratipakṣo mahīyānaparaḥ saṃbhavati|",
    "1098:257": "tasmāt tatpratighātāya saṃbodhicittameva upādeyaṃ nānyadityabhiprāyaḥ||",
    "1098:258": "ito'pi saṃbodhicittamupādeyamityāha-",
    "1098:259": "kalpānanalpān pravicintayadbhi-",
    "1098:260": "rdṛṣṭaṃ munīndrairhitametadeva|",
    "1098:261": "yataḥ sukhenaiva sukhaṃ pravṛddha-",
    "1098:262": "mutplāvayatyapramitāñjanaughān||7||",
    "1098:263": "eko'ntarakalpaḥ kalpaḥ|",
    "1098:264": "viṃśatirantarakalpāḥ kalpaḥ|",
    "1098:265": "aśītirantarakalpāḥ kalpaḥ|",
    "1098:266": "sa ca mahākalpa ityabhidhīyate|",
    "1098:267": "tadiha mahākalpasyaiva grahaṇam|",
    "1098:268": "analpān bahūn prathamāsaṃkhyeyāntargatān|",
    "1098:269": "pravicintayadbhiḥ tātparyeṇa paribhāvayadbhiḥ|",
    "1098:270": "dṛṣṭamadhigatam|",
    "1098:271": "munīndraiḥ buddhairbhagavadbhirbodhisattvāvasthāyām|",
    "1098:272": "hitaṃ sarvārthasādhanayogyam,",
    "1098:273": "tadbījabhūtatvāt|",
    "1098:274": "etadeva saṃbodhicittameva|",
    "1098:275": "kathaṃ punaridameva hitamityāha-yata ityādi|",
    "1098:276": "yasmāt sukhaṃ pravṛddhaṃ prakarṣagataṃ buddhatvalakṣaṇam|",
    "1098:277": "apramitān aprameyān|",
    "1098:278": "janaughān sattvasamūhān|",
    "1098:279": "utplāvayati uttārayati saṃsāraduḥkhamahārṇavāt|",
    "1098:280": "tasmādidameva hitam||",
    "1098:281": "athavā| yasmāt sukhaṃ devamanuṣyasaṃpattilakṣaṇam|",
    "1098:282": "pravṛddhaṃ vṛddhiṃ gatam|",
    "1098:283": "arthāt saṃbodhicittādeva|",
    "1098:284": "utplāvayati atiśayena saṃtarpayati|",
    "1098:285": "saukaryādadhikataraṃ yadbhavati tadutplāvanamucyate|",
    "1098:286": "yathā dadhnā vayamutplāvitā iti saukaryādadhikataraṃ dadhi bhūtamityarthaḥ||",
    "1098:287": "yadi vā| yataḥ saṃbodhicittāt sukhaṃ pravṛddhamiti yojanīyam||",
    "1098:288": "kathaṃ pravṛddhamityāha-sukhenaiveti|",
    "1098:289": "na akṛcchreṇa|",
    "1098:290": "na śiroluñcanādinā mahatā kaṣṭena|",
    "1098:291": "tathā hi bodhicittasaṃvarādeva bodhisattvo'mitapuṇyajñānasaṃbhārāt pravardhamāno devamanuṣyasaṃpattīḥ sukhamadhigacchan sattvāneva adhikataraṃ tābhiḥ saṃtarpayatīti|",
    "1098:292": "yadvakṣyati-",
    "1098:293": "evaṃ sukhātsukhaṃ gacchan ko viṣīdetsacetanaḥ|",
    "1098:294": "bodhicittarathaṃ prāpya sarvakhedaśramāpaham||iti||",
    "1098:295": "nanu bhagavatāmapi maitrībalādijātakeṣu [jātakamālā-8] mahadduṣkaraṃ śrūyate|",
    "1098:296": "tat kathaṃ sukhenaiva sukhaṃ pravṛddhamiti ?",
    "1098:297": "naiṣa doṣaḥ|",
    "1098:298": "yataḥ utpādyameva parahitasukhādhāyakaṃ duḥkhaṃ svaparayoḥ|",
    "1098:299": "kṛpātmabhiḥ|",
    "1098:300": "sukhameva tādṛśaṃ duḥkhaṃ paraduḥkhaduḥkhināṃ dhimatāmiti pratipādayiṣyate||",
    "1098:301": "asmādapi svaparahitahetutvādbodhicittaṃ na parityājyameveti darśayannāha-",
    "1098:302": "bhavaduḥkhaśatāni tartukāmai-",
    "1098:303": "rapi sattvavyasanāni hartukāmaiḥ|",
    "1098:304": "bahusaukhyaśatāni bhoktukāmai-",
    "1098:305": "rna vimocyaṃ hi sadaiva bodhicittam||8||",
    "1098:306": "saṃsāraduḥkhaśatāni narakādigatiduḥkhānāmasātaveditānāṃ śatāni aparyantasamūhāṃ startukāmaiḥ parityaktumicchadbhiḥ śrāvakapratyekabuddhagotraiḥ|",
    "1098:307": "na kevalamātmīyāni,",
    "1098:308": "lokānāṃ jātyādiduḥkhānyapi hartukāmairapanetukāmairbodhisattvagotraiḥ|",
    "1098:309": "na kevalaṃ svaparaduḥkhāni hartukāmaiḥ,",
    "1098:310": "api ca,",
    "1098:311": "bahūni sukhānyeva saukhyāni teṣāṃ śatāni devamanuṣyopapattilabhyāni anubhavitukāmaiḥ saṃsārasukhābhilāṣukairapi|",
    "1098:312": "sadaiva sarvakālaṃ na vimocyamaparityājyaṃ bodhicittam|",
    "1098:313": "svīkartavyamityarthaḥ|",
    "1098:314": "athavā saṃbodhikāṅkṣiṇāmeva viśeṣaṇāni||",
    "1098:315": "asmādapi guṇaviśeṣādbodhicittaṃ grāhyamityāha-",
    "1098:316": "bhavacārakabandhano varākaḥ",
    "1098:317": "sugatānāṃ suta ucyate kṣaṇena|",
    "1098:318": "sanarāmaralokavandanīyo",
    "1098:319": "bhavati smodita eva bodhicitte||9||",
    "1098:320": "saṃsāra eva bandhanāgāram,",
    "1098:321": "tatra bandhanaṃ bandho rāgādaya eva yasyeti vigrahaḥ|",
    "1098:322": "tādṛśo varākastapasvī san|",
    "1098:323": "udite eva bodhicitte prathamataraṃ bodhicittasaṃvaragrahaṇasamaye|",
    "1098:324": "sugatānāṃ suta ucyate,",
    "1098:325": "buddhaputra ityabhidhīyate|",
    "1098:326": "kṣaṇena tatkṣaṇameva|",
    "1098:327": "na kevalamevamityāhasanarāmaretyādi|",
    "1098:328": "saha narāmaraiḥ manuṣyadevairvartante ye asurādayo lokāḥ,",
    "1098:329": "tesāmapi vandanīyo namaskaraṇīyaḥ stavanīyaśca bhavati sma|",
    "1098:330": "smaśabdena atītakālābhidyotanādbodhicittodayasamaye eva bhūtaḥ||",
    "1098:331": "asmādapi guṇānuśaṃsadarśanādbodhicittagrahaṇe yatnaḥ karaṇīya ityāha-",
    "1098:332": "aśucipratimāmimāṃ gṛhītvā",
    "1098:333": "jinaratnapratimāṃ karotyanarghām|",
    "1098:334": "rasajātamatīva vedhanīyaṃ",
    "1098:335": "sudṛḍhaṃ gṛhṇata bodhicittasaṃjñam||10||",
    "1098:336": "amedhyapratimāmimāṃ manuṣyādikalevarasvabhāvāṃ taddhātukāṃ tatsvabhāvām|",
    "1098:337": "tena saṃvardhitāmityarthaḥ|",
    "1098:338": "tāṃ gṛhītvā ādāya|",
    "1098:339": "jina eva ratnam,",
    "1098:340": "durlabhapratilambhādiguṇayogāt|",
    "1098:341": "tasya pratimāṃ karoti niṣpādayati bodhicittam|",
    "1098:342": "tathāgatavigrahaṃ nirvartayatītyarthaḥ|",
    "1098:343": "kiṃ bhūtām ? anarghām|",
    "1098:344": "na vidyate argho mūlyaṃ yasyāḥ|",
    "1098:345": "sarvatraidhātukātiśāyiguṇatvād guṇaparyantāparijñānācca|",
    "1098:346": "tathoktāṃ tām|",
    "1098:347": "ata eva rasajātaṃ rasaprakāram|",
    "1098:348": "atyuccavedhakāritvādatīva vedhanīyam|",
    "1098:349": "kartari anīyaḥ karaṇe vā|",
    "1098:350": "tat tādṛśam|",
    "1098:351": "bodhicittaṃ saṃjñā asya rasajātasya|",
    "1098:352": "bodhicittāparavyapadeśam|",
    "1098:353": "sudṛḍhaṃ gṛhṇata yathā gṛhītaṃ punarna calati gṛhṇīteti prāpte gṛhṇateti yathāgamapāṭhāt|",
    "1098:354": "tasmājjinaratnamātmānaṃ kartukāmairbodhicittamahārasaḥ sudṛḍhaṃ grahītavyaḥ|",
    "1098:355": "uktaṃ ca āryamaitreyavimokṣe [gaṇḍavyūhasūtra502]",
    "1098:356": "tadyathā kulaputra asti hāṭakaprabhāsaṃ nāma rasajātam|",
    "1098:357": "tasyaikaṃ palaṃ lohapalasahasraṃ suvarṇīkaroti|",
    "1098:358": "na ca tadrasapalaṃ śakyate tena lohapalasahasreṇa paryādātuṃ lohīkartuṃ vā|",
    "1098:359": "evameva ekaḥ sarvajñatācittotpādarasadhātuḥ kuśalamūlapariṇāmanājñānasaṃgṛhītaḥ sarvakarmakleśāvaraṇalohāni paryādāya sarvadharmān sarvajñatāsuvarṇān karoti|",
    "1098:360": "na ca sarvajñatācittotpādarasadhātuḥ śakyate sarvakarmakleśāvaraṇalohādibhiḥ paryādātuṃ tatkartuṃ veti||",
    "1098:361": "bhavagatiṣu vibhūtikāmairapi nātra saṃśayo viparyāso vā kartavyaḥ ityupadarśayannāha-",
    "1098:362": "suparīkṣitamaprameyadhībhi-",
    "1098:363": "rbahumūlyaṃ jagadekasārthavāhaiḥ|",
    "1098:364": "gatipattanavipravāsaśīlāḥ",
    "1098:365": "sudṛḍhaṃ gṛhṇ ata bodhicittaratnam||11||",
    "1098:366": "gataya eva pattanāni paṇyadravyakrayavikrayanagarāṇi iha pattanāni|",
    "1098:367": "tadvat śubhāśubhakarmapaṇyadravyakrayavikrayasthānāni gatipattanāni|",
    "1098:368": "teṣu vipravāso vipravasanameva śīlaṃ svabhāvo yeṣāṃ te tathoktāḥ|",
    "1098:369": "teṣāṃ saṃbodhanam|",
    "1098:370": "he gatipattanavipravāsaśīlāḥ,",
    "1098:371": "sudṛḍhaṃ gṛhṇata bodhicittaratnam|",
    "1098:372": "bodhicittameva ratnaṃ ratnamiva|",
    "1098:373": "yathā cintāmaṇimahāratnaṃ sarvadāridyadurgatipraśamanahetuḥ,",
    "1098:374": "tathā idamapi bodhicittaratnam|",
    "1098:375": "ayamabhiprāyaḥ-vaṇija eva sukhasaṃpattilābhārthino yūyam|",
    "1098:376": "ataḥ idameva mahāratnaṃ mahatādareṇa gṛhṇata|",
    "1098:377": "kutaḥ ? bahumūlyamiti hetupadametat|",
    "1098:378": "yasmādanarghamidaṃ sarvātiśāyi laukikalokottarasaṃpattinidānabhūtatvāt,",
    "1098:379": "tasmādidameva grāhyamityarthaḥ|",
    "1098:380": "kathamidaṃ jñāyata iti cedāha-suparīkṣitamiti|",
    "1098:381": "suṣṭhu nirūpitaṃ samyaṅ nirṇītamityarthaḥ|",
    "1098:382": "kairityāha-aprameyadhībhiḥ|",
    "1098:383": "aprameyā pramātumaśakyā dhīrbuddhiryeṣāṃ taiḥ mahāprājñaiḥ buddhabodhisattvaiḥ|",
    "1098:384": "etāvatā parīkṣāyāṃ skhalitamapi nāsti iti suparīkśitamucyate|",
    "1098:385": "punarapi kiṃbhūtaiḥ ?",
    "1098:386": "jagadekasārthavāhaiḥ|",
    "1098:387": "sārthaṃ vāhayantītyaṇ|",
    "1098:388": "jagatāmeka eva sārthavāhāḥ karuṇāvaśavartino buddhā bhagavanto bodhisattvāśca, taiḥ|",
    "1098:389": "yathā khalu vaṇijāṃ hitāhitaprāptiparihārayorhitaiṣiṇo jñānavantaśca sārthavāhā netāro bhavanti,",
    "1098:390": "iti na tatra visaṃvādasaṃbhāvanā,",
    "1098:391": "tathā atrāpītyabhiprāyaḥ|",
    "1098:392": "tasmādidameva bodhicittaratnamanarghaṃ sudṛḍhaṃ grāhyamiti|",
    "1098:393": "etacca tatraivoktam-",
    "1098:394": "tadyathā kulaputra yāvaccandrasūryau manḍalaprabhayā avabhāsete|",
    "1098:395": "atrāntare ye keciddhana dhānyaratnajātarūparajatapuṣpadhūpagandhamālyavilepanaparibhogāḥ,",
    "1098:396": "te sarve vaśirājamahāmaṇiratnasya mūlyaṃ na kṣamante,",
    "1098:397": "evameva yāvat triṣvapi adhvasu sarvajñajñānaṃ dharmadhātuviṣayamavabhāsayati|",
    "1098:398": "atrāntare yāni kāni cit sarvadevamanuṣyasarvasattvasarvaśrāvakapratyekabuddhakuśalamūlāni sāsravānāsravāṇi sarvāṇi tāni bodhicittotpādavaśirājamahāmaṇiratnasya mūlyaṃ na kṣamante|",
    "1098:399": "[gaṇḍavyūhasūtra-500] iti||",
    "1098:400": "idamaparamasādhāraṇamatiśayavat kalpataroriva māhātmyamasya upadarśayannāha-",
    "1098:401": "kadalīva phalaṃ vihāya yāti",
    "1098:402": "kṣayamanyat kuśalaṃ hi sarvameva|",
    "1098:403": "satataṃ phalati kṣayaṃ na yāti",
    "1098:404": "prasavatyeva tu bodhicittavṛkṣaḥ||12||",
    "1098:405": "kadalī yathā palamekavāraṃ datvā na punaḥ phalati,",
    "1098:406": "tathā bodhicittādanyadapi kuśalaṃ sarvameva kiṃcideva vipāke paripakve na punaḥ phaladānasamarthaṃ bhavati|",
    "1098:407": "tāvataivāsya parikṣayāt,",
    "1098:408": "vipākasya ca avyākṛtatayā punaḥ phalānubandhābhāvāt|",
    "1098:409": "bodhicittasya punarayaṃ viśeṣaḥ ityāha-satatamityādi|",
    "1098:410": "sarvakālaṃ phalati devamanuṣyopapattiṣu sukhasaṃpattipradānāt kṣayaṃ na yāti tadanyakuśalavat,",
    "1098:411": "sthirasvabhāvatvāt|",
    "1098:412": "pratikṣaṇamanekaprakāraiḥ śubhameghapravāhairāpūryamāṇatvācca prasavatyeva tu bodhicittavṛkṣaḥ,",
    "1098:413": "avicchinnasukhasaṃpattiphalaprasavanāt,",
    "1098:414": "uttarottaramaparā paraguṇaviśeṣajananācca|",
    "1098:415": "bodhicittaṃ vṛkśa iva|",
    "1098:416": "upamitaṃ vyāghrādibhiḥ iti samāsaḥ|",
    "1098:417": "yasmādevam,",
    "1098:418": "tasmādanuparatamatiśayavatsarvasukhasaṃpadaḥ prāptukāmaiḥ prekṣāvadbhiridameva grāhyam|",
    "1098:419": "kathitaṃ caitadāryākṣayamatinirdeśe-",
    "1098:420": "tadyathāpi nāma bhadanta śāradvatīputra mahāsamudrapatitasyodakabindornāstyantarā parikṣayaḥ paryādānaṃ yāvanna kalpaparyantaḥ iti,",
    "1098:421": "evameva bodhipariṇāmitasya kuśalamūlasya nāstyantarā parikṣayaḥ paryādānaṃ yāvanna bodhimaṇḍaniṣadanam||iti||",
    "1098:422": "na kevalaṃ sarvaśubhasaṃcayakāraṇam,",
    "1098:423": "akuśalapakṣakṣayaheturapi bodhicittamiti sārdhaślokenāha-",
    "1098:424": "kṛtvāpi pāpāni sudāruṇāni",
    "1098:425": "yadāśrayāduttarati kṣaṇena|",
    "1098:426": "śūrāśrayeṇeva mahābhayāni",
    "1098:427": "nāśrīyate tatkathamajñasattvaiḥ||13||",
    "1098:428": "bodhicittagrahaṇātpūrvaṃ kṛtvāpi pāpāni akuśalakarmāṇi narakādiṣu duḥsahaduḥkhadāyakatvāt sudāruṇāni atibhayaṃkarāṇi mahānti vā yasya bodhicittasyāśrayādāśrayaṇāt tadutpādanarakṣaṇavardhanasevanalakṣaṇāt uttarati nistarati|",
    "1098:429": "tatsāmarthyābhibhavena atikrāmatītyarthaḥ|",
    "1098:430": "kṣaṇena ekasminneva kṣaṇe mahataḥ puṇyarāśeḥ samupārjanāt|",
    "1098:431": "tadutpādanamātreṇa|",
    "1098:432": "kathamivottarati ?",
    "1098:433": "śūrāśrayeṇeva mahābhayāni balavatpuruṣāśrayeṇa yathā mahāparādhaṃ kṛtvāpi kaściduttarati tadaparādhaphalānnirbhayo bhavati,",
    "1098:434": "tathā prakṛte'pi|",
    "1098:435": "tadevaṃbhūtaṃ bodhicittaṃ kathaṃ kimiti nāśrīyate na sevyate?",
    "1098:436": "ajñasattvaiḥ prajñāvikalairmūḍhajanairityarthaḥ|",
    "1098:437": "āśrayaṇīyameva tadbhavediti bhāvaḥ|",
    "1098:438": "idamapi tatraivoktam-",
    "1098:439": "tadyathā kulaputra śūrasaṃniśritaḥ puruṣaḥ sarvaśatrubhyo na bibheti,",
    "1098:440": "evameva bodhicittotpādaśūrasaṃniśrito bodhisattvaḥ sarvaduścaritaśatrubhyo na bibhetīti||",
    "1098:441": "aparamapi bodhicittātpāpakṣayadṛṣṭāntamāha-",
    "1098:442": "yugāntakālānalavanmahānti",
    "1098:443": "pāpāni yannirdahati kṣaṇena|",
    "1098:444": "yugāntakāle pralayasamaye analo bahniḥ saptasūryodayasamudbhūtaḥ yathā sarvaṃ kāmādhātuṃ saprathamadhyānaṃ nirdahati,",
    "1098:445": "niḥśeṣaṃ dahati yathā bhasmāpi nāvaśiṣyate,",
    "1098:446": "tadvat pāpāni|",
    "1098:447": "kiṃbhūtāni ?",
    "1098:448": "mahānti sumeruprakhyāni mahārauravādiduḥkhavipākāni yad bodhicittaṃ nirdahati tadvipākopaghātānnirmūlayati|",
    "1098:449": "kṣaṇena nacireṇa|",
    "1098:450": "nāśrīyate tatkathamajñasattvairiti saṃbandhaḥ kāryaḥ||",
    "1098:451": "etadapi tatraivoktam-kalpoddāhāgnibhūtaṃ sarvaduṣkṛtanirdahanatayā|",
    "1098:452": "pātālabhūtaṃ sarvākuśaladharmaparyādānakaraṇatayā iti||",
    "1098:453": "nanu kṛtakarmāvipraṇāśavādī bhagavān,",
    "1098:454": "tat kathamidamabhidhīyate ?",
    "1098:455": "satyamucyate|",
    "1098:456": "bodhicittaprasūte pratikṣaṇamākāśadhātuvyāpake mahati puṇyaughe'ntarbhūtatayā lavaṇapalopamanyāyena aprajñāyamānatvāt,",
    "1098:457": "balavatā pratipakṣeṇa abhībhūtatvācca,",
    "1098:458": "phaladānāsamarthaṃ dagdhameva tadityadoṣaḥ|",
    "1098:459": "yadi vā nirupāyābhisaṃdhinā taduktam-nābhuktaṃ kṣīyate karmeti|",
    "1098:460": "idaṃ tu sarvapāpanirmūlane mahānupāyaḥ|",
    "1098:461": "tathā hi -yadā bodhisattvaḥ sarvasattvānākāśadhātuvyāpinaḥ sarvaduḥkhāt samuddhṛtya sarvasukhasaṃpannān kariṣyāmītyadhyāśayena vicintayati|",
    "1098:462": "pūrvakṛtaṃ ca pāpaṃ vidūṣaṇāsamudācārādibhiḥ kṣapayati,",
    "1098:463": "tadā bodhicittabalādeva tatsaṃtāne pāpasya kaḥ sadbhāvaḥ,",
    "1098:464": "yena codyasyāvakāśaḥ syāditi sarvaṃ nirākulam|",
    "1098:465": "etāvatā yaduktam-tajjīyate'nyena śubhena kena iti,",
    "1098:466": "tadapi vispaṣṭīkṛtam|",
    "1098:467": "anye punaḥ-aniyatavipākāpekṣayā sarvametaducyate,",
    "1098:468": "niyatavipākasya tu karmaṇaḥ kenacitpratiṣeddhumaśakyatvādityāhuḥ||",
    "1098:469": "itthamapi bodhicittamupādeyamityāha-",
    "1098:470": "yasyānuśaṃsānamitānuvāca",
    "1098:471": "maitreyanāthaḥ sudhanāya dhīmān||14||",
    "1098:472": "yasya bodhicittasya anuśaṃsān svābhāvikān guṇān amitān apramāṇān maitreyanāthaḥ bhagavānajitaḥ|",
    "1098:473": "kiṃbhūtaḥ ? dhīmān bodhisattvaḥ|",
    "1098:474": "uvāca uktavān|",
    "1098:475": "sudhanāya sudhananāmne bodhisattvāya|",
    "1098:476": "tathā ca āryagaṇḍavyūhasūtre [varṇitam-",
    "1098:477": "bodhicittaṃ hi kulaputra bījabhūtaṃ sarvabuddhadharmāṇām|",
    "1098:478": "kṣetrabhūtaṃ sarvajagacchukladharmavirohaṇatayā|",
    "1098:479": "dharaṇibhūtaṃ sarvalokapratiśaraṇatayā|",
    "1098:480": "yāvat pitṛbhūtaṃ sarvabodhisattvārakṣaṇatayā|",
    "1098:481": "pe.........|",
    "1098:482": "vaiśravaṇabhūtaṃ sarvadāridyasaṃchedanatayā|",
    "1098:483": "cintāmaṇirājabhūtaṃ sarvārthasaṃsādhanatayā|",
    "1098:484": "bhadraghaṭabhūtaṃ sarvābhiprāyaparipūraṇatayā|",
    "1098:485": "śaktibhūtaṃ kleśaśatruvijayāya||",
    "1098:486": "ityādi vistaraḥ||",
    "1098:487": "nāśrīyate tat kathamajñasattvaiḥ iti atrāpi yojanīyam||",
    "1098:488": "idānīṃ bodhicittasya prabhedaṃ darśayannāha-",
    "1098:489": "tadbodhicittaṃ dvividhaṃ vijñātavyaṃ samāsataḥ|",
    "1098:490": "bodhipraṇidhicittaṃ ca bodhiprasthānameva ca||15||",
    "1098:491": "tat samanantarapradarśitānuśaṃsaṃ bodhicittaṃ dvividhaṃ dviprakāraṃ vijñātavyaṃ veditavyam|",
    "1098:492": "gotrabhūmyādigatānekaprakārasaṃbhave'pi kathaṃ dvividhamityāha-samāsataḥ|",
    "1098:493": "aparaprakārasaṃbhave'pi saṃkṣepataḥ idaṃ dvividhamucyate|",
    "1098:494": "dvividhamapi katham ?",
    "1098:495": "bodhipraṇidhicittamityekam,",
    "1098:496": "bodhiprasthānamiti dvitīyam|",
    "1098:497": "bodhau praṇidhiḥ,",
    "1098:498": "tadeva cittaṃ tatra vā cittam|",
    "1098:499": "yaccittaṃ praṇidhānādutpannaṃ bhavati dānādipravṛttivikalaṃ ca,",
    "1098:500": "tat praṇidhicittam|",
    "1098:501": "tadyathā-sarvajagatparitrāṇāya buddho bhaveyamiti prathamataraṃ prārthanākārā cetanā|",
    "1098:502": "prasthāne cittaṃ prasthānameva vā cittam|",
    "1098:503": "cittasya tatsvabhāvatvāt|",
    "1098:504": "pūrvakamanaskārapuraḥsarameva yataḥ prabhṛti saṃvaragrahaṇapūrvakaṃ saṃbhāreṣu pravartate,",
    "1098:505": "tat prasthānacittam|",
    "1098:506": "iti uktakrameṇa dvaividhyam|",
    "1098:507": "iyāneva bhedaḥ iti evakāreṇa pratipādayati|",
    "1098:508": "cakāradvayaṃ parasparasamuccaye|",
    "1098:509": "dvayorapi bodhicittatvaṃ darśayati|",
    "1098:510": "tena pūrvakaṃ bodhicittaṃ na bhavatīti śaṅkāṃ nirasyati|",
    "1098:511": "śūraṃgamasūtre ādyotpāditasyāpi bodhicittasya buddhatvahetutvābhidhānāt|",
    "1098:512": "tathā āryagaṇḍavyūhe coktam-",
    "1098:513": "durlabhāḥ kulaputra te sattvāḥ sattvaloke ye anuttarasyāṃ samyaksaṃbodhau cittaṃ praṇidadhati|",
    "1098:514": "tato'pi durlabhatamāste sattvāḥ ye anuttarāṃ samyaksaṃbodhimanuprasthitāḥ||iti||",
    "1098:515": "idānīmuktameva prabhedamudāharaṇena vyaktīkurvannāha-",
    "1098:516": "gantukāmasya gantuśca yathā bhedaḥ pratīyate|",
    "1098:517": "tathā bhedo'nayorjñeyo yāthāsaṃkhyena paṇḍitaiḥ||16||",
    "1098:518": "yathā kaścit puruṣaḥ abhimatadeśaprāptaye gantukāmaḥ gamanābhiprāyaḥ,",
    "1098:519": "na tu punargacchatyeva,",
    "1098:520": "anyaḥ punastatprāptaye prasthito gacchatyeva|",
    "1098:521": "yadvadyathā|",
    "1098:522": "tayorbhedo viśeṣaḥ pratīyate avagamyate,",
    "1098:523": "tadvattathā bhedo nānātvamanayorbodhipraṇidhiprasthānacetasorjñeyaḥ avaboddhavyaḥ paṇḍitairvicakṣaṇaiḥ|",
    "1098:524": "katham ? yāthāsaṃkhyena|",
    "1098:525": "svārthe'pyaṇ|",
    "1098:526": "prāktanaṃ praṇidhicittasya nidarśanaṃ paścāttanaṃ prasthānacetasaḥ iti saṃkhyārthaḥ||",
    "1098:527": "tadetat praṇidhicittaṃ pratipattivikalamapi saṃsāre mahāphalaṃ bhagavatā varṇitamityāha-",
    "1098:528": "bodhipraṇidhicittasya saṃsāre'pi phalaṃ mahat|",
    "1098:529": "yadi nāma tat pratipattivikalam,",
    "1098:530": "tathāpi tasya āstāṃ tāvad buddhatvam,",
    "1098:531": "saṃsāre'pi devamanuṣyopapattisvabhāvaṃ sukhasaṃpattilakṣaṇaṃ phalaṃ mahat,",
    "1098:532": "anyasmāt kuśalād bṛhat|",
    "1098:533": "satataṃ phalatītyādiviśeṣaṇaviśiṣṭatvāt|",
    "1098:534": "tathā coktamāryamaitreyavimokṣe [=gaṇḍavyūhasūtra-508]-",
    "1098:535": "tadyathāpi nāma kulaputra bhinnamapi vajraratnaṃ sarvaprativiśiṣṭaṃ suvarṇālaṃkāramabhibhavati,",
    "1098:536": "vajraratnanāma ca na vijahāti,",
    "1098:537": "sarvadāridyaṃ ca vinivartayati,",
    "1098:538": "evameva kulaputra pratipattibhinnamapi sarvajñatācittotpādavajraratnaṃ sarvaśrāvakapratyekabuddhaguṇasuvarṇālaṃkāramabhibhavati,",
    "1098:539": "bodhicittanāma ca na vijahāti,",
    "1098:540": "saṃsāradāridyaṃ ca vinivartayatīti||",
    "1098:541": "tasmād yo'pi pāramitāsu sarveṇa sarvaṃ sarvathā śikṣitumasamarthaḥ,",
    "1098:542": "tenāpi bodhicittamutpādanīyam|",
    "1098:543": "evamupāyaparigraheṇa mahāphalatvāt|",
    "1098:544": "yathoktamāryāpararājāvavādakasūtre-",
    "1098:545": "yasmāt tvaṃ mahārāja bahukṛtyo bahukaraṇīyaḥ,",
    "1098:546": "asahaḥ sarveṇa sarvaṃ sarvathā sarvadā dānapāramitāyāṃ śikṣitum,",
    "1098:547": "yāvat prajñāpāramitāyāṃ śikṣitum|",
    "1098:548": "tasmāttarhi tvaṃ mahārāja evameva saṃbodhicchandaṃ śraddhāṃ prārthanāṃ praṇidhiṃ ca,",
    "1098:549": "gacchannapi tiṣṭhannapi niṣaṇṇo'pi śayāno'pi jāgradapi bhuñjāno'pi pibannapi,",
    "1098:550": "satatamamitamanusmara,",
    "1098:551": "manasi kuru, bhāvaya|",
    "1098:552": "sarvabuddhabodhisattvapratyekabuddhāryaśrāvakapṛthagjanānāmātmanaśca atītānāgatapratyutpannāni kuśalamūlānipiṇḍayitvā tulayitvā anumodayasva agrayā anumodanayā|",
    "1098:553": "anumodya ca sarvabuddhabodhisattvapratyekabuddhāryaśrāvakāṇāṃ pūjākarmāṇi niryātaya|",
    "1098:554": "niryātya ca sarvasattvasādhāraṇāni kuru|",
    "1098:555": "tataḥ sarvasattvānāṃ yāvat sarvajñatāpratilambhāya sarvabuddhadharmaparipūraṇāya dine dine traikālyamanuttarāyāṃ samyaksaṃbodhau pariṇāmaya|",
    "1098:556": "evaṃ khalu tvaṃ mahārāja pratipannaḥ san rājyaṃ ca kārayiṣyasi,",
    "1098:557": "rājyakṛtyāni ca na hāpayiṣyasi,",
    "1098:558": "bodhisaṃbhārāṃśca paripūrayiṣyasi||",
    "1098:559": "ityādikamuktvāha-sa khalu punastvaṃ mahārāja samyaksaṃbodhicittakuśalamūlavipākena anekakṛtvo deveṣu upapanno'bhūḥ|",
    "1098:560": "anekakṛtvo manuṣyeṣu upapanno'bhūḥ|",
    "1098:561": "sarvāsu ca devamanuṣyopapattiṣu ādhipatyaṃ kārayiṣyasi|",
    "1098:562": "iti vistaraḥ||",
    "1098:563": "iti caryāvikale'pi bodhicitte nāvamanyanā kāryā|",
    "1098:564": "tasyāpi anantasaṃsāre sukhaprasavanāt|",
    "1098:565": "yat punaḥ pratipattisāraṃ bodhicittaṃ tadatitarāṃ vipulaphalameveti siddhamityāha-",
    "1098:566": "na tvavicchinnapuṇyatvaṃ yathā prasthānacetasaḥ||17||",
    "1098:567": "na tu na punaḥ|",
    "1098:568": "yathā prasthānacittasya avicchinnapuṇyatvaṃ nirantaraśubhapravāha vāhitvam,",
    "1098:569": "na tathā asyeti bhāvaḥ||",
    "1098:570": "idameva avicchinnapuṇyatvaṃ vṛttadvayena prasādhayannāha-",
    "1098:571": "yataḥ prabhṛtyaparyantasattvadhātupramokṣaṇe|",
    "1098:572": "samādadāti taccittamanivartyena cetasā||18||",
    "1098:573": "tataḥprabhṛti suptasya pramattasyāpyanekaśaḥ|",
    "1098:574": "avicchinnāḥ puṇyadhārāḥ pravartante nabhaḥsamāḥ||19||",
    "1098:575": "yataḥprabhṛtiḥ yasmādārabhya|",
    "1098:576": "na vidyate paryantaḥ iyattā asyeti aparyantasya ākāśadhātuvyāpinaḥ sattvadhātoḥ|",
    "1098:577": "pramokṣaṇe pramokṣe sarvaduḥkhopaśamanimitte|",
    "1098:578": "samādadāti taccittam,",
    "1098:579": "samyaksaṃbodhicittaṃ samādāya vartate|",
    "1098:580": "katham ? anivartyena cetasā apravṛttibhraṣṭena manasā|",
    "1098:581": "tataḥprabhṛti tadādiṃ kṛtvā|",
    "1098:582": "suptasya middhākrāntacittasya pramattasya vikṣiptacittasyāpi|",
    "1098:583": "ubhayatrāpi saṃbadhyate|",
    "1098:584": "upalakṣaṇaṃ caitat|",
    "1098:585": "gacchato'pi tiṣṭhato'pi niṣaṇṇasyāpi bhuñjānasyāpi mūrcchādyavasthāyāmapītyādi draṣṭavyam|",
    "1098:586": "anekaśa iti|",
    "1098:587": "pratikṣaṇamanekavāram|",
    "1098:588": "avicchinnāḥ puṇyadhārāḥ nirantarasaṃtatayaḥ śubhavegāḥ pravartante|",
    "1098:589": "nabhaḥsamāḥ pratikṣaṇamākāśadhātupramāṇāḥ|",
    "1098:590": "tasmāt pratipattisāreṇa bodhisattvena bhavitavyam|",
    "1098:591": "āryasamādhirāje coktam-",
    "1098:592": "tasmāt pratipattisāro bhaviṣyāmi,",
    "1098:593": "ityevaṃ kumāra śikṣitavyam|",
    "1098:594": "tat kasya hetoḥ ?",
    "1098:595": "pratipattisārasya kumāra na durlabhā bhavati anuttarā samyaksaṃbodhiriti [samādhi-10]||",
    "1098:596": "avicchinnapuṇyaṃtvamasya bhagavataivoktamityupadarśayannāha-",
    "1098:597": "idaṃ subāhupṛcchāyāṃ sopapattikamuktavān|",
    "1098:598": "hīnādhimuktisattvārthaṃ svayameva tathāgataḥ||20||",
    "1098:599": "idameva aprameyapuṇyatvaṃ svayameva ātmanaiva tathāgato buddho bhagavānuktavān kathitavān|",
    "1098:600": "kva ? subāhupṛcchāyāṃ subāhupṛcchānāmni sūtre|",
    "1098:601": "katham ? sopapattikaṃ sayuktikam|",
    "1098:602": "kimartham ? hīnādhimuktisattvārtham|",
    "1098:603": "hīne śrāvakapratyekabuddhayāne adhimuktiḥ śraddhā chando vā yeṣāṃ te|",
    "1098:604": "te sattvāśca|",
    "1098:605": "tebhya idaṃ tadartham|",
    "1098:606": "tat prayojanamuddiśyetyarthaḥ|",
    "1098:607": "tathā hi-ye aniyatagotrāściratarakālena bahutarasaṃbhāropārjanabhītā mahāyānāccittaṃ vyāvartya laghutarakālena alpatarasaṃbhārasādhye śrāvakapratyekabuddhayāne cittamutpādayanti,",
    "1098:608": "tadvayāvartanārthaṃ bhagavānupapattimāha||",
    "1098:609": "tāmevopapattiṃ vṛttadvayena kathayannāha-",
    "1098:610": "śiraḥśūlāni sattvānāṃ nāśayāmīti cintayan|",
    "1098:611": "aprameyeṇa puṇyena gṛhyate sma hitāśayaḥ||21||",
    "1098:612": "kimutāpratimaṃ śūlamekaikasya jihīrṣataḥ|",
    "1098:613": "aprameyaguṇaṃ sattvamekaikaṃ ca cikīrṣataḥ||22||",
    "1098:614": "katipayajanānāṃ mastakapīḍāṃ nāśayāmi mantreṇa agadena vā,",
    "1098:615": "ityevaṃ manasi kurvan apramāṇena sukṛtena asau kalyāṇābhiprāyo gṛhīto draṣṭavyaḥ|",
    "1098:616": "kiṃ punarapramāṇaṃ saṃsāraduḥkhaṃ pratisattvamapramāṇasya jagato hartumicchataḥ|",
    "1098:617": "api ca tacchūlamapanīya sarvasattvān sarvaguṇasamaṅginaḥ kartumicchataḥ kimaprameyaṃ puṇyaṃ na bhavati ?",
    "1098:618": "iti vibhaktivipariṇāmena yojanīyam|",
    "1098:619": "avicchinnāḥ puṇyadhārāḥ kimuta tasya na pravartante nabhaḥsamā iti|",
    "1098:620": "tasmād yathā saṃbhārabāhulyasādhyaṃ buddhatvam,",
    "1098:621": "yathā saṃbhāravaipulye'pi pratikṣaṇamiti hetuviśeṣādatraiva mahāyāne mahānlābhaḥ|",
    "1098:622": "ato nāsmaccittamabhayasthāne kātaratayā vinivartanīyamityupadarśitaṃ bhavati|",
    "1098:623": "yadvakṣyati-",
    "1098:624": "kṣapayan pūrvapāpāni pratīcchan puṇyasāgarān|",
    "1098:625": "bodhicittabalādeva śrāvakebhyo'pi śīghragaḥ||",
    "1098:626": "iti||",
    "1098:627": "yaścaivaṃ sarvasattvānāṃ hitasukhārthamudyujyate,",
    "1098:628": "sa devādibhyo'pyasādhāraṇaguṇātvāt praśasya ityupadarśayannāha-",
    "1098:629": "kasya mātuḥ piturvāpi hitāśaṃseyamīdṛśī|",
    "1098:630": "devatānāmṛṣīṇāṃ vā brahmaṇāṃ vā bhaviṣyati||23||",
    "1098:631": "kasya sattvasya|",
    "1098:632": "māturjananyāḥ|",
    "1098:633": "kasya piturvā janakasya|",
    "1098:634": "devatānāṃ somavaruṇādīnām|",
    "1098:635": "ṛṣīṇāṃ vā vasiṣṭhagotamādīnām|",
    "1098:636": "brahmaṇāṃ vā vedhasām|",
    "1098:637": "iyamīdṛśī hītāśaṃsā hitopasaṃhāramatiḥ yādṛśī samanantaraṃ pratipāditā bodhisattvasya bhaviṣyati iti|",
    "1098:638": "āstāṃ tāvat bhūtā bhavati vā,",
    "1098:639": "bhaviṣyatyapi naiva kasyacidbodhisattvamantareṇānyasya||",
    "1098:640": "kutaḥ punaretadityāha-",
    "1098:641": "teṣāmeva ca sattvānāṃ svārthe'pyeṣa manorathaḥ|",
    "1098:642": "notpannapūrvaḥ svapne'pi parārthe saṃbhavaḥ kutaḥ||24||",
    "1098:643": "teṣāṃ mātrādīnāṃ svārthe'pi ātmanaḥ kṛte'pi eṣa manorathaḥ sarvaduḥkhamapahartum,",
    "1098:644": "apramāṇaguṇānādhātuṃ notpannapūrvaḥ abhūtapūrvaḥ svapne'pi|",
    "1098:645": "āstāṃ tāvajjāgradavasthāyāṃ buddhipūrvakamutpannaḥ|",
    "1098:646": "parārthe kadācidutpadyeta ityāha-parārthe saṃbhavaḥ kutaḥ|",
    "1098:647": "ātmā hi vallabho lokasya parasmāt|",
    "1098:648": "tatraiva cennāsti,",
    "1098:649": "parārthe saṃbhāvanāpi kutaḥ ? athavā|",
    "1098:650": "svapne'pi parārthe saṃbhavaḥ kutaḥ iti yojyam||",
    "1098:651": "tadevamasādhāraṇatvaṃ bodhisattvasya pratipādya upasaṃharannāha-",
    "1098:652": "sattvaratnaviśeṣo'yamapūrvo jāyate katham|",
    "1098:653": "yatparārthāśayo'nyeṣāṃ na svārthe'pyupajāyate||25||",
    "1098:654": "evamatyadbhutakarmakāritayā durlabhotpādāt sattva eva ratnaviśeṣaḥ apūrvaḥ anupalabdhapūrvaḥ|",
    "1098:655": "ayamiti yādṛśaguṇo'tra kathitaḥ|",
    "1098:656": "jāyate katham|",
    "1098:657": "kathamityadbhute|",
    "1098:658": "kasmāt punarevamucyate ?",
    "1098:659": "āha-yatparārtheti|",
    "1098:660": "yasya mahātmanaḥ parārthāśayaḥ anyeṣāṃ sattvānāmuktakrameṇa na svārthe'pyupajāyate ityasmāt||",
    "1098:661": "atra ca anye'pi bodhicittotpādakasya guṇā vaktavyāḥ|",
    "1098:662": "yathā āryagaṇḍavyūhe bhagavatā āryamaitreyeṇa sudhanamadhikṛtya udbhāvitāḥ|",
    "1098:663": "te ca ativistareṇa śāstrakṛtā śikṣāsamuccaye darśitāśca,",
    "1098:664": "tatraiva avadhārayitavyā||",
    "1098:665": "punarapi bodhicittānuśaṃsādvāreṇa bodhisattvasyāprameyapuṇyatvamāha-",
    "1098:666": "jagadānandabījasya jagadduḥkhauṣadhasya ca|",
    "1098:667": "cittaratnasya yatpuṇyaṃ tatkathaṃ hi pramīyatām||26||",
    "1098:668": "sarvasattvānāṃ sarvaprāmodyakāraṇasya devādisarvasaṃpattinidānabhūtatvāt|",
    "1098:669": "cittaratnasya bodhicittasya yat puṇyaṃ tat kathaṃ hi pramīyatām,",
    "1098:670": "kena prakāreṇa nāma saṃkhyeyatām|",
    "1098:671": "ativipulatayā pramātumaśakyatvāt|",
    "1098:672": "etaduktamāryavīradattaparipṛcchāyām-",
    "1098:673": "bodhicittāddhi yatpuṇyaṃ tacca rūpi bhavedyadi|",
    "1098:674": "ākāśadhātuṃ saṃpūrya bhūyaścottari tadbhavet||iti||",
    "1098:675": "yadi nāma sāmānyena nirdeśaḥ,",
    "1098:676": "tathāpi prasthānacittasyeti draṣṭavyam,",
    "1098:677": "tasyaiva prakṛtatvāt|",
    "1098:678": "punarapi tasyaiva viśeṣaṇamāha-jagadduḥkhauṣadhasya ceti|",
    "1098:679": "sarvaprāṇabhṛtāṃ kāyikacaitasikasarvaduḥkhanivartanatayā sarvavyādhiharaṇamahāgadasvabhāvatvāt|",
    "1098:680": "tadanena abhyudayaniḥśreyasahetutvaṃ bodhicittasya pratipāditaṃ bhavati|",
    "1098:681": "ato yuktameva asya asaṃkhyeyapuṇyatvamityuktaṃ bhavati||",
    "1098:682": "kathaṃ punaretadyuktamityāśaṅkaya pratipādayannāha-",
    "1098:683": "hitāśaṃsanamātreṇa buddhapūjā viśiṣyate|",
    "1098:684": "kiṃ punaḥ sarvasattvānāṃ sarvāsaukhyārthamudyamāt||27||",
    "1098:685": "sarvajagatparitrāṇāya buddho bhaveyamityadhyāśayena āśaṃsanāt prārthanāt kevalāt pratipattivikalādbodhicittādityarthaḥ|",
    "1098:686": "yatpuṇyaṃ bhavati tadbuddhapūjāmatiśete ityāgamādbhavatyeva puṇyaskandhaprasavahetuḥ|",
    "1098:687": "iti prathamasya bodhicittasya māhātmyamuktam|",
    "1098:688": "etadapi tatraivoktam-",
    "1098:689": "gaṅgāvālikasaṃkhyāni buddhakṣetrāṇi yo naraḥ|",
    "1098:690": "dadyātsadratnapūrṇāni lokanāthebhya eva hi||",
    "1098:691": "yaścaikaḥ prāñjalirbhūtvā cittaṃ bodhāya nāmayet|",
    "1098:692": "iyaṃ viśiṣyate pūjā yasyānto'pi na vidyate||iti||",
    "1098:693": "kiṃ punaḥ sarvaduḥkhitajanānāṃ sarvaduḥkhamapanīya sarvasukhasaṃpannān kariṣyāmītyudyogakaraṇādatiśayavat puṇyaṃ na bhavati||",
    "1098:694": "nanu hitāhitaprāptiparihārayoḥ svayameva sattvā vicakṣaṇāḥ|",
    "1098:695": "tat kutrodyamasyopayoga iti vṛttatritayena pariharannāha-",
    "1098:696": "duḥkhamevābhidhāvanti duḥkhaniḥsaraṇāśayā|",
    "1098:697": "sukhecchayaiva saṃmohāt svasukhaṃ ghnanti śatruvat||28||",
    "1098:698": "yasteṣāṃ sukharaṅkāṇāṃ pīḍitānāmanekaśaḥ|",
    "1098:699": "tṛptiṃ sarvasukhaiḥ kuryātsarvāḥ pīḍāścchinatti ca||29||",
    "1098:700": "nāśayatyapi saṃmohaṃ sādhustena samaḥ kutaḥ|",
    "1098:701": "kuto vā tādṛśaṃ mitraṃ puṇyaṃ vā tādṛśaṃ kutaḥ||30||",
    "1098:702": "duḥkhānniḥsaraṇābhiprāyāḥ prāṇātipātādibhirakuśalaiḥ karmabhiḥ kṣudhādiduḥkhapratīkāramicchantaḥ|",
    "1098:703": "duḥkhameva narakādiprapātavedanāsvabhāvam|",
    "1098:704": "abhidhāvanti tadabhimukhāḥ pravartante|",
    "1098:705": "duḥkhameva praviśantītyarthaḥ|",
    "1098:706": "śalabhā iva dīpaśikhāmiti|",
    "1098:707": "ata eva sukhecchayaiva sukhābhilāṣeṇaiva svasukhaṃ ghnanti śatruvat|",
    "1098:708": "ātmasukhaghātāya kathamātmanaiva śatravo bhavantīti cet,",
    "1098:709": "saṃmohād viparyāsavaśāt hitāhitaprāptiparihārayoḥ parijñānābhāvāt||",
    "1098:710": "ato yaḥ puṇyātmā akāraṇavatsalaḥ teṣāṃ viparyastānāṃ sukharaṅkāṇāṃ sukhabhilāṣukāṇāṃ sarvaśo'labdhasukhānāṃ pīḍitānāṃ duḥkhitānām|",
    "1098:711": "anekaśa iti anekairduḥkhaśatairbahudhā bādhitānāṃ tṛptimāpyāyanaṃ sarvasukhaiḥ kuryāt kāyikacaitasikaiḥ|",
    "1098:712": "yadi vā|",
    "1098:713": "anekaśaḥ anekaprakāraṃ tṛptiṃ sarvasukhaiḥ kuryāt iti yojanīyam|",
    "1098:714": "na sukhatṛptimātraṃ janayati,",
    "1098:715": "kiṃ tarhi sarvāḥ pīḍāḥ samastā duḥkhā vedanāścchinatti ca śamayati ca||",
    "1098:716": "na kevalaṃ duḥkhapraśāntiṃ sukhatṛptiṃ ca karoti,",
    "1098:717": "nāśayatyapi saṃmoham,",
    "1098:718": "aparijñānamapi nivartayati|",
    "1098:719": "apathamidameṣa panthā bhayamata ita eta gāta mā''sādam|",
    "1098:720": "iti heyopādeyamārgaprakāśanāt|",
    "1098:721": "yaścaivaṃ paravyasananivartanaparatanno hitasukhavidhānatatparaśca sarvabhūtānām|",
    "1098:722": "sādhustena samaḥ kutaḥ,",
    "1098:723": "tena mahātmanā tulyaḥ sādhuḥ kutaḥ ?",
    "1098:724": "naiva kutaścidvidyate akāraṇaparamavatsalasvabhāvatvāt|",
    "1098:725": "kuto vā tādṛśaṃ mitram,",
    "1098:726": "hitasukhopasaṃhārapravaṇamānasaṃ paramaviśvāsasthānaṃ tādṛśaṃ tatsamaṃ mitram,",
    "1098:727": "suhṛt kutaḥ ?",
    "1098:728": "naiva saṃbhavati|",
    "1098:729": "puṇyaṃ vā tādṛśaṃ kutaḥ ?",
    "1098:730": "evaṃ viharato bodhisattvasya yat puṇyamupajāyate,",
    "1098:731": "tadapi na kenacitpuṇyena samānam||",
    "1098:732": "kṛte yaḥ pratikurvīta so'pi tāvatpraśasyate |",
    "1098:733": "avyāpāritasādhustu bodhisattvaḥ kimucyatām ||31||",
    "1098:734": "pūrvaṃ bhayasaṃkaṭavyasaneṣu upakṛtamanena ityupakṛte sati pratyupakāraṃ karoti yaḥ,",
    "1098:735": "so'pi tāvat praśasyate lokena stūyate sādhurayamiti|",
    "1098:736": "yaḥ punaravyāpāritasādhuḥ anabhyarthitakalyāṇopanetā bodhisattvaḥ,",
    "1098:737": "kimucyatāṃ kimaparamabhidhīyatām ?",
    "1098:738": "tasya praśaṃsā kartumaśakyetyarthaḥ||",
    "1098:739": "dṛṣṭavyavahāramapekṣyāpi bodhisattvasya puṇyamāhātmyamudbhāvayannāha-",
    "1098:740": "katipayajanasattradāyakaḥ",
    "1098:741": "kuśalakṛdityabhipūjyate janaiḥ|",
    "1098:742": "kṣaṇamaśanakamātradānataḥ",
    "1098:743": "saparibhavaṃ divasārdhayāpanāt||32||",
    "1098:744": "parimitasattvānāmāhārapānamātradānasamādānamādiśan puṇyakarmā ayamiti pūjyate satkriyate janaiḥ satkarmaratairlokaiḥ|",
    "1098:745": "tadapi dānaṃ kṣaṇam,",
    "1098:746": "na sakalamahaḥ,",
    "1098:747": "tadardhaṃ vā,",
    "1098:748": "api tu muhūrtamekam|",
    "1098:749": "aśanakamātradānata iti|",
    "1098:750": "kutsitamaśanamaśanakam,",
    "1098:751": "apraṇītaṃ bhojanam,",
    "1098:752": "tadeva kevalaṃ tanmātram,",
    "1098:753": "tathāvidhavyañjanarahitam|",
    "1098:754": "tasya dānataḥ parityāgataḥ|",
    "1098:755": "katham ? saparibhavam|",
    "1098:756": "kriyāviśeṣaṇametat|",
    "1098:757": "satiraskāraṃ namaskārāpuraḥsaram|",
    "1098:758": "haṭhātsatrāgāraṃ praviśataḥ khaṭacapeṭādinā prahṛtyeti yāvat|",
    "1098:759": "punaḥ kiṃbhūtāt ?",
    "1098:760": "divasārdhayāpanāt praharadvayopastambhanāt|",
    "1098:761": "madhyānhe bhuktvā sāyaṃ punarāhārānveṣaṇāt||",
    "1098:762": "bodhisattvasya punaretadviparītaṃ dānamiti pratipādayannāha-",
    "1098:763": "kimu niravadhisattvasaṃkhyayā",
    "1098:764": "niravadhikālamanuprayacchataḥ|",
    "1098:765": "gaganajanaparikṣayākṣayaṃ",
    "1098:766": "sakalamanorathasaṃprapūraṇam||33||",
    "1098:767": "na vidyate avadhiriyattā|",
    "1098:768": "iyadbhayaḥ śatasahasralakṣakoṭisaṃkhyebhyo dāsyāmi,",
    "1098:769": "tataḥ paraṃ neti na sattvānāṃ gaṇanayā dadāti,",
    "1098:770": "kiṃ tu niravadhisattvasaṃkhyayā|",
    "1098:771": "nāpi niyatakālam,",
    "1098:772": "api tu niravadhikālam|",
    "1098:773": "kalpaśatasahasralakṣakoṭiśataṃ yāvaddāsyāmi,",
    "1098:774": "tataḥ paraṃ neti sāvadhikaṃ na dadāti|",
    "1098:775": "gaganeti|",
    "1098:776": "gaganamiva janāḥ gaganajanāḥ|",
    "1098:777": "yathā ākāśamaparyantaṃ tathā jano'pītyarthaḥ|",
    "1098:778": "yadi vā|",
    "1098:779": "gaganaṃ ca janāśca te gaganajanāḥ|",
    "1098:780": "teṣāṃ parikṣayaḥ paryavadānam|",
    "1098:781": "yāvadākāśadhāturyāvacca sattvā na parinirvṛtāḥ tāvadavadhikam|",
    "1098:782": "yadvakṣyati-",
    "1098:783": "ākāśasya sthitiryāvadyāvacca jagataḥ sthitiḥ|",
    "1098:784": "tāvanmama sthitirbhūyāt iti|",
    "1098:785": "tasmādakṣayam,",
    "1098:786": "na vidyate kṣayaḥ paryanto'syeti kṛtvā|",
    "1098:787": "ayamabhiprāyaḥ-gaganajanaparikṣayāvadhi yaddānaṃ tadvastuto'kṣayameva,",
    "1098:788": "teṣāṃ parikṣayābhāvāt|",
    "1098:789": "nāpi pratiniyataṃ vastu,",
    "1098:790": "api tu sakalamanorathasaṃprapūraṇam|",
    "1098:791": "yadyasyābhimataṃ tat sarvamanavadyamabhiprāyālhādanakaraṃ paramapremagauravasatkārapriyavacanapuraḥsaraṃ pramuditamanasā anuprayacchato bodhisattvasya kiṃ punaḥ pūjā na yujyate ?",
    "1098:792": "tasya sutarāṃ yujyate iti yojyam|",
    "1098:793": "yaduktaṃ nārāyaṇaparipṛcchāyām-",
    "1098:794": "na tadvastu upādātavyaṃ yasmin vastuni nāsya tyāgacittamutpadyate|",
    "1098:795": "na tyāgabuddhiḥ krameta|",
    "1098:796": "yāvat ayaṃ mamātmabhāvaḥ sarvasattvebhya utsṛṣṭaḥ parityaktaḥ,",
    "1098:797": "prāgeva bāhyāni vastūni|",
    "1098:798": "yasya yasya sattvasya yena yena yadyat kāryaṃ bhaviṣyati,",
    "1098:799": "tasmai tasmai tattaddāsyāmi|",
    "1098:800": "tatsaṃvidyamānaṃ hastaṃ hastārthikebhyo dāsyāmi,",
    "1098:801": "yāvat śiraḥ śirorthikebhyaḥ parityakṣyāmi,",
    "1098:802": "kaḥ punarvādo bāhyeṣu vastuṣu|",
    "1098:803": "yaduta dhanadhānyajātaruparajataratnābharaṇahayarathagajavāhanagrāmanagaranigamajanapadarājyarāṣṭrarāja-dhānīpattanadāsīdāsakarmakarapauruṣeyaputraduhitṛparivāreṣu|",
    "1098:804": "iti vistaraḥ||",
    "1098:805": "evaṃ ca guṇaratnasamuccayasthāne parahitasukhavidhānaikaparamamahāvrate bodhisattve svātmahitakāmaiḥ svacittaṃ rakṣitavyaṃ prayatnataḥ ityupadarśayannāha-",
    "1098:806": "iti sattrapatau jinasya putre",
    "1098:807": "kaluṣaṃ sve hṛdaye karoti yaśca|",
    "1098:808": "kaluṣodayasaṃkhyayā sa kalpān",
    "1098:809": "narakeṣvāvasatīti nātha āha||34||",
    "1098:810": "ityevamuktakrameṇa sattrapattau sarvadā sukhadānapatau jinasya putre sugatasya sute|",
    "1098:811": "bodhisattve ityarthaḥ|",
    "1098:812": "kaluṣaṃ pāpacittaṃ sve hṛdaye ātmacittasaṃtāne karoti utpādayati durātmā yaḥ,",
    "1098:813": "sa narakeṣvāvasati iti nātho buddho bhagavānāha brūte|",
    "1098:814": "upānvadhyāḍvasaḥ iti karmatve prāpte adhikaraṇavivakṣā|",
    "1098:815": "kiyad yāvat kaluṣodayasaṃkhyayā kalpān|",
    "1098:816": "yāvataḥ kṣaṇāṃstatsaṃtāne kaluṣacittamutpadyate,",
    "1098:817": "tāvataḥ kalpān kaluṣacittakṣaṇasaṃkhyān narakeṣu tiṣṭhatīti bhāvaḥ|",
    "1098:818": "yaduktaṃ praśāntaviniścayaprātihāryasūtre-",
    "1098:819": "yāvanti mañjuśrīrbodhisattvo bodhisattvasyāntike pratighacittānyutpādayati avamanyanācittāni vā,",
    "1098:820": "tāvataḥ kalpāṃstena saṃnāhaḥ saṃnaddhavyaḥ-vastavyaṃ mayā mahānarakeṣu iti||",
    "1098:821": "nanu tathāgatasya duṣṭacittena rudhiramutpādayato nāvīcau cittotpādanakṣaṇasaṃkhyayā kalpān avasthitiruktā|",
    "1098:822": "na tathāgatāt kaścidadhikataraḥ saṃbhavati trailokye|",
    "1098:823": "tat kathamidamatidurghaṭaṃ nīyate? satyam|",
    "1098:824": "na khalu yathābhūtamasmin naye vastutattvavyavasthā|",
    "1098:825": "sarvasya pravacanasya neyanītārthatayā vyavasthāpanāt|",
    "1098:826": "na hi kaścit tathāgate sadevako'pi loko duṣṭacittamutpādayituṃ kṣamate|",
    "1098:827": "analpakalpasaṃkhyayā abhyāsena sarvasattveṣu maitracittasya sātmībhāvāt,",
    "1098:828": "nāsya kāye śastraṃ kramatīti maitracittasyānuśaṃsakathanāt|",
    "1098:829": "na ca karmaplutiriha vastuto darśitā|",
    "1098:830": "karmāvaraṇasya buddhānāṃ prahīṇatvāt|",
    "1098:831": "tasmādvaineyajanābhisaṃdhinā tadupadarśitaṃ na paramārthataḥ|",
    "1098:832": "bodhisattvāpakāre tu buddhatvameva samūlopaghātamupahataṃ bhavet|",
    "1098:833": "tathā ca sadevakasya lokasya arthaḥ upahato bhavet|",
    "1098:834": "yathāgamamidamuktam|",
    "1098:835": "paramārthamiha bhagavāneva jānāti|",
    "1098:836": "idamuktaṃ ca śraddhābalādhānāvatāramudrāsūtre-",
    "1098:837": "yaḥ kaścinmañjuśrīḥ kulaputro vā kuladuhitā vā gaṅgānadīvālukāsamān stūpān vinipātayeddahedvā,",
    "1098:838": "yaścānyaḥ kulaputro vā kuladuhitā vā mahāyānādhimuktasya bodhisattvasya mahāsattvasya vyāpādakhilakrodhacittamutpādya ākrośayet paribhāṣayet,",
    "1098:839": "ayaṃ tato'saṃkhyeyataraṃ pāpaṃ praviśati|",
    "1098:840": "tat kasmāddhetoḥ ?",
    "1098:841": "bodhisattvanirjātā hi buddhā bhagavantaḥ,",
    "1098:842": "buddhanirjātāśca stūpāḥ sarvasukhopadhānāni ca sarvadevanikāyāśca|",
    "1098:843": "bodhisattvamasatkṛtya sarvabuddhā asatkṛtā bhavanti|",
    "1098:844": "bodhisattvaṃ satkṛtya sarvabuddhāḥ satkṛtā bhavanti| ityādi||",
    "1098:845": "yasya punastatra prasannaṃ cittamutpadyate,",
    "1098:846": "tasya kiyat puṇyaphalamupajāyate, ityāha-",
    "1098:847": "atha yasya manaḥ prasādameti",
    "1098:848": "prasavettasya tato'dhikaṃ phalam|",
    "1098:849": "mahatā hi balena pāpakaṃ",
    "1098:850": "jinaputreṣu śubhaṃ tvayatnataḥ||35||",
    "1098:851": "yasya punaḥ puṇyātmano manaḥ prasādamupayāti bodhisattve,",
    "1098:852": "prasavettasya tato'dhikaṃ phalam,",
    "1098:853": "tasya prasannacittasya prasavedupajāyeta tato'dhikaṃ phalaṃ tasmātpūrvakapāpaphalād bahutaraṃ puṇyakarmaphalaṃ vipākaviśeṣāt prasavedutpadyeta|",
    "1098:854": "yadi vā|",
    "1098:855": "tatsamadhikavipākaphalādhāyakaṃ karmaiva phalamucyate|",
    "1098:856": "adhikataraphalajanakaṃ karma upajāyate iti yāvat|",
    "1098:857": "uktaṃ ca niyatāniyatāvatāramudrāsūtre-",
    "1098:858": "sacenmañjuśrīḥ daśasu dikṣu sarvalokadhātuṣu sarvasattvā utpāṭitākṣā bhaveyuḥ parikalpamupādāya|",
    "1098:859": "atha kaścideva kulaputro vā kuladuhitā vā teṣāṃ sarvasattvānāṃ maitracittastānyakṣīṇi janayet parikalpamupādāya|",
    "1098:860": "yo'nyo vā mañjuśrīḥ kulaputro vā kuladuhitā vā mahāyānādhimuktaṃ bodhisattvaṃ prasannacittaḥ paśyet,",
    "1098:861": "ayaṃ tato'saṃkhyeyataraṃ puṇyaṃ prasavati| iti||",
    "1098:862": "tasmādasmin mahati puṇyakṣetre śubhacittameva karaṇīyamātmajñaiḥ||",
    "1098:863": "api ca| ito'pi śubhacittameva kartumucitam|",
    "1098:864": "yasmānmahatā balena paramakṛcchreṇa pāpakaṃ pāpameva pāpakaṃ kutsitatvādvā duṣkṛtaṃ karma bodhisattveṣu kriyate,",
    "1098:865": "teṣāṃ sakalakāyavāṅyanaḥpracārasya prasādajanakatvāt|",
    "1098:866": "bodhicittaprabhāvācca na bodhisattveṣu kasyacidapakāracittamutpadyate|",
    "1098:867": "etaduktamāryamañjuśrīvimokṣe-",
    "1098:868": "tadyathā kulaputra cintāmaṇiratnarājamukuṭāvabaddhānāṃ mahānāgarājñāṃ nāsti paropakramabhayam,",
    "1098:869": "evameva bodhicittamahākaruṇācintāmaṇiratnarājamukuṭāvabaddhānāṃ bodhisattvānāṃ nāsti durgatyapāyaparopakramabhayam| iti||",
    "1098:870": "ataḥ kimarthamanarthopārjanaṃ kaṭukaphalaṃ teṣu prayatnataḥ prārabhyate ?",
    "1098:871": "ata eva śubhaṃ tvayatnataḥ,",
    "1098:872": "saṃgrahavastvādibhiḥ sarvasattvahitasukhakarmakāritvāt pariśuddhakarmakāritayā,",
    "1098:873": "kvacidapi skhalitābhāvācca|",
    "1098:874": "aprayatnata eva prītiprasādaprāmodyamupajāyate teṣu|",
    "1098:875": "ataḥ kuśalaṃ punarayatnata eva prasūyate||",
    "1098:876": "sāṃpratamutpāditabodhicitteṣu atiśayavatā ātmanā manaḥprasādamāviṣkurvan śāstrakārastān namasyannāha-",
    "1098:877": "teṣāṃ śarīrāṇi namaskaromi",
    "1098:878": "yatroditaṃ tadvaracittaratnam|",
    "1098:879": "yatrāpakāro'pi sukhānubandhī",
    "1098:880": "sukhākarāṃstān śaraṇaṃ prayāmi||36||",
    "1098:881": "teṣāṃ puruṣakuñjarāṇāṃ śarīrāṇi ātmabhāvān namaskaromi praṇipatya vande|",
    "1098:882": "yatra yeṣu (yeṣāṃ ?)",
    "1098:883": "saṃtāneṣu uditamutpannaṃ taduktānuśaṃsaṃ varacittaratnam|",
    "1098:884": "cittameva ratnaṃ cintāmaṇisadṛśam|",
    "1098:885": "varaṃ śreṣṭhaṃ sarvadāridyaduḥkhāpahāritvāt|",
    "1098:886": "tacca tadvaracittaratnaṃ ceti vigrahaḥ|",
    "1098:887": "taditi bhinnaṃ vā|",
    "1098:888": "iyaṃ ca adhikaguṇādhārasya satkṛtiḥ|",
    "1098:889": "aparamapi tadviśeṣaṇamāha-yatrāpakāro'pīti|",
    "1098:890": "yeṣu paramakalyāṇahṛdayeṣu bodhisattveṣu apakāro'pi parābhavo'pi kṛtaḥ tatkartuḥ sukhānubandhī paraṃparayā sukhamāvahatīti|",
    "1098:891": "ayamabhiprāyaḥ-tatrāpakāraḥ kartumaśakyaḥ|",
    "1098:892": "saṃbhave vā kathaṃcit tadapakārameva nimittaṃ kṛtvā pravṛttānāṃ duṣṭābhiprāyāṇāṃ punaḥ kenacinnimittena tatprasādasamutpādanāt|",
    "1098:893": "tatra apakāro nirvāṇe sukhamanubandhāti|",
    "1098:894": "tadyathā maitrībalajātake [jātakamālā-8] pañcakānadhikṛtyoktam|",
    "1098:895": "bodhisattvapraṇidhānādvā apakāro'pi sukhānubandhītyucyate|",
    "1098:896": "yadvakṣyati-",
    "1098:897": "abhyākhyāsyanti māṃ ye ca ye cānye'pyapakāriṇaḥ|",
    "1098:898": "utprāsakāstathānye'pi sarve syurbodhibhāginaḥ||iti||",
    "1098:899": "athavā| yatrāpakāro'pi yeṣāmapakāro'pi mahākaruṇādhyāśayāt priyaputreṇa kṛta iva duḥkhaheturapi sukhameva janayati,",
    "1098:900": "yathā kṣāntiparicchede kathayiṣyāmaḥ|",
    "1098:901": "evaṃ sarvathā sukhahetutvāt sukhārthināṃ ratnākara iva ratnārthināmāśryaṇīyā bodhisattvā ityupadarśayati|",
    "1098:902": "sukhākarāṃstān śaraṇaṃ prayāmi|",
    "1098:903": "sukhasya ākarāḥ sarvasukhaikaprabhavatvāt|",
    "1098:904": "tān uktakrameṇa apakāre'pi sukhahetūn|",
    "1098:905": "śaraṇaṃ prayāmi|",
    "1098:906": "te mama trāṇaṃ bhavantu iti bhāvaḥ||",
    "1098:907": "iti prajñākaramativiracitāyāṃ bodhicaryāvatārapañjikāyāṃ",
    "1098:908": "bodhicittānuśaṃsāvivaraṇaṃ nāma prathamaḥ paricchedaḥ||"
}