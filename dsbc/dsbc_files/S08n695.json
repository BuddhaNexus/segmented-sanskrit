{
  "S08n695:0": "3 tattvaratnāvalī",
  "S08n695:1": "namaḥ śrīvajrasattvāya |",
  "S08n695:2": "praṇamya vajrasattvasya caraṇāmbhoruhadvayam |",
  "S08n695:3": "tattvaratnāvalīṃ brūmaḥ sahraccandrāmaladyuteḥ ||",
  "S08n695:4": "sadāmnāyaparibhraṣṭa (bhatsa)",
  "S08n695:5": "tamovṛtadṛśāmiyam |",
  "S08n695:6": "tattvaratnāvalī samyak puṃsāṃ tattvaprakāśinī ||",
  "S08n695:7": "tatra trīni yānāni,",
  "S08n695:8": "śrāvakayānaṃ pratyekayānaṃ mahāyānaṃ ceti |",
  "S08n695:9": "sthitayaścatastraḥ,",
  "S08n695:10": "vaibhāṣika-sautrāntika-yogācāra-madhyamakabhedena |",
  "S08n695:11": "tatra vaibhāṣikasthityā śrāvakayānaṃ pratyekayānaṃ ca vyākhyāyate |",
  "S08n695:12": "mahāyānaṃ ca dvividham,",
  "S08n695:13": "pāramitānayo mantranayaśceti |",
  "S08n695:14": "tatra yaḥ pāramitānayaḥ sautrāntika-yogācāra-madhyamakasthityā vyākhyāyate |",
  "S08n695:15": "mantranayastu yogācāra-madhyamakasthityā vyākhyānayate |",
  "S08n695:16": "yogācāraśca dvividhaḥ,",
  "S08n695:17": "sākāra-nirākārabhedena |",
  "S08n695:18": "evaṃ madhyamiko'",
  "S08n695:19": "pi māyopamādvayavādi-sarvvadharmmāpratiṣṭhānavādi-bhedāt dvividhaḥ |",
  "S08n695:20": "tatra śrāva[kaḥ]trividhaḥ,",
  "S08n695:21": "mṛdumadhyādhimātrabhedena |",
  "S08n695:22": "atra ca mṛdumadhyau paścātyavaibhāṣikau,",
  "S08n695:23": "adhimātrastu kāśmīravaibhāṣikaḥ |",
  "S08n695:24": "tatra mṛduśrāvakasya vicāraḥ |",
  "S08n695:25": "nīlapītādivāhyārthāṅgīkārapūrvvakaṃ pudgalasya nityānityatvaviyuktimā heti vivṛtiḥ | taduktam -",
  "S08n695:26": "asti khalviti nīlādi --------------------- -----parā |",
  "S08n695:27": "bhāvagrahagrahāveśagambhīrāpāyabhīrave ||",
  "S08n695:28": "asti pudgalo -\"",
  "S08n695:29": "bhāravāho ṇa ṇiccaṃ bhaṇāmi ṇāṇiccaṃ bhaṇāmī\"",
  "S08n695:30": "ti pudgalaśca rāgavān saṃsaratīti samaprahāṇāyāśuddhaṃ matamādhyāyan |",
  "S08n695:31": "aśubhā bhāvanā tu śarīrasya binmūtraśukraśoṇi[ta]śleṣmāntāntra[siṃhānaka]cikkiṇaklamathaplīhāyakṛtprabhṛtisamudāya(da)",
  "S08n695:32": "rūpatā nirūpayet |",
  "S08n695:33": "taduktam -",
  "S08n695:34": "imaṃ carmmapuṭaṃ tāvat svabuddhau ca pṛthak kuru |",
  "S08n695:35": "asthipañjarato māṃsaṃ prajñāśastreṇa mocaya ||",
  "S08n695:36": "asthīnyapi pṛthak kṛtvā paśya majjānamantataḥ |",
  "S08n695:37": "kimatra sāramastīti svayameva vicāraya ||",
  "S08n695:38": "iti | pudgalasya nityatvadarśanapūrvvāropaḥ samādhimalam |",
  "S08n695:39": "yāvajjīvaṃ buddhaṃ dharmmaṃ saṅghaṃ śaraṇaṃ gacchāmi,",
  "S08n695:40": "---vandyau sugatautha vṛddhaḥ(?)",
  "S08n695:41": ",yāvatkuśalamūlaṃ tamekamātmānaṃ damayiṣyāmyekamātmānaṃ samayī syāmekamātmānaṃ parinirvvāpayiṣyāmīti dṛṣṭiḥ |",
  "S08n695:42": "madhyamasya dṛṣṭivivṛtiḥ pūrvvavat |",
  "S08n695:43": "kiñcitparārtharucirasau ānāpānasamādhinā nityānityatvaviyuktapudgaladarśanam dhyānam |",
  "S08n695:44": "kumbhakena niśceṣṭībhāvaḥ samādhimalaṃ jārḍyāvāhakatvāt |",
  "S08n695:45": "śrāvaka-adhimātrasya vāhyārthā [na]ṅgīkāriṇaḥ śarīrasya nairātmyatāvyavasthāpanaṃ vivṛtiḥ |",
  "S08n695:46": "caturāryyasatyaparijñāne pudgalasya śūnyatādarśanaṃ dhyānam |",
  "S08n695:47": "atra ca duḥkhaṃ pañcaskandhasvarūpaṃ jñātavyam |",
  "S08n695:48": "samudayo vikalpaḥ prahātavyaḥ,",
  "S08n695:49": "nirodhye vipaśyanā sākṣāt karttavyaḥ,",
  "S08n695:50": "mārgaḥ śūnyatāyāḥ sadāśivarūpatā'",
  "S08n695:51": "dhyāropo dhyānamalam |",
  "S08n695:52": "dṛṣṭau punarasya parārthakāritāviśeṣaḥ |",
  "S08n695:53": "atra ca mṛduśrāvako niyatagotratvādakāruṇikatvāt śākyabuddha evetyeke |",
  "S08n695:54": "anye tu -",
  "S08n695:55": "sarvvabuddhā bhaviṣyanti nābhavyo bhūvi vidyate |",
  "S08n695:56": "na karttavyo'",
  "S08n695:57": "vasādo'",
  "S08n695:58": "smāt samyaksambodhisādhane ||",
  "S08n695:59": "iti | sattvānāṃ mṛduśrāvako'",
  "S08n695:60": "pi samyaksambuddho bhaviṣyatīti |",
  "S08n695:61": "niyatagotraṃ tu kañcit buddhamapekṣa[ta i]ti manyante |",
  "S08n695:62": "madhyastu bhāvipratyekabuddhaḥ,",
  "S08n695:63": "adhimātrastu catuḥkalpāsaṃkhyeyābhinirvarttyabuddha iti,",
  "S08n695:64": "pratyekasya vivṛtiradhimātraśrāvakasyaiva |",
  "S08n695:65": "ayaṃ ca pratipannapudgalaśūnyācintyatālakṣāṇamācāryyasvayambhūjñānavipaśyanāsamarthaḥ |",
  "S08n695:66": "tatra indriyānnirodho vipaśyanā pudgalasyānupalabdhiḥ kāyavākcetasāṃ saṃyamasamarthaḥ |",
  "S08n695:67": "idamasya dhyānam |",
  "S08n695:68": "atrāsannanidrasya cetasaḥ sukhāvasthādhyānam,",
  "S08n695:69": "cetasaḥ suṣuptāvasthādhyānaṃ ca samādhimalam |",
  "S08n695:70": "tatra pūrvvasmin bhāskaramatānupraveśaḥ |",
  "S08n695:71": "taduktam -",
  "S08n695:72": "anāgatāyāṃ nidrāyāṃ pranaṣṭe bāhyagocare |",
  "S08n695:73": "yā bhavenmanaso'",
  "S08n695:74": "vasthā bhāvayet tāṃ prayatnataḥ ||",
  "S08n695:75": "iti | aparasmin tu vaiśeṣikamatānupraveśaḥ |",
  "S08n695:76": "tadāhuḥ nāgārjjunapādāḥ -",
  "S08n695:77": "ajānānaṃ hi prajñānam nidrādṛṣṭāntasādhitam |",
  "S08n695:78": "indriyoparataṃ yadvaj jñānaṃ vaiśeṣikaṃ matam ||",
  "S08n695:79": "bhagavataḥ pravacanamapi -",
  "S08n695:80": "varaṃ jetavane ramye śṛgālatvaṃ vrajāmyaham |",
  "S08n695:81": "na tu vaiśeṣikaṃ mokṣaṃ gotamāgantumarhati ||",
  "S08n695:82": "iti | dṛṣṭirapi pūrvvavat |",
  "S08n695:83": "ayamapi catuḥkalpāsaṃkhyeyābhinirvarttyabuddhabhāvaḥ,",
  "S08n695:84": "karuṇā cānayoḥ śrāvakapratyekayoḥ sattvāvalambanā,",
  "S08n695:85": "duḥkhaduḥkhatāvipariṇāmaduḥkhatābhyāmahanyahani sattvānālambya yā karuṇotpadyate sā sattvāvalambanā |",
  "S08n695:86": "śrāvakasya deśanā vācakī pratyekasya tu kāyikī | taduktam -",
  "S08n695:87": "sambuddhānāmanutpāde śrāvakānāṃ parikṣaye |",
  "S08n695:88": "jñānaṃ pratyekabuddhasya saṃsargāt [ca]prajāyate ||",
  "S08n695:89": "idānīṃ pāramitānayayogina ucyante |",
  "S08n695:90": "tatra mṛdusautrāntikaḥ - asya khalu paramāṇusañcayarūpo'",
  "S08n695:91": "rthaḥ sākārajñānajanakaḥ |",
  "S08n695:92": "tasya ceyameva pratya(vetya)",
  "S08n695:93": "vekṣatā yaduta sākārajñānajana[ka]tvaṃ nāma | tadāhuḥ -",
  "S08n695:94": "bhinnakālaṃ kathaṃ grāhyamiti ced grāhyatāṃ viduḥ |",
  "S08n695:95": "hetutvameva yuktijñā jñānākārārpaṇakṣayam ||",
  "S08n695:96": "iti vivṛtiḥ |",
  "S08n695:97": "viṣayebhyaḥ parāvṛttendriyagrāmasyācintyatā dhyānam |",
  "S08n695:98": "taduktamabhyāsasyāyaṃ kalanā yat kālaḥ sāṃkhyāṃ kriyāyāḥ |",
  "S08n695:99": "tasmāt paricayaḥ karttavyaḥ |",
  "S08n695:100": "paricayaśca -",
  "S08n695:101": "cittaṃ niścitya bodhena abhyāsaṃ kurute yadā |",
  "S08n695:102": "tadā cittaṃ na paśyāmi kva gata kva sthitaṃ bhavet ||",
  "S08n695:103": "bhāvayed gṛhibhū ...............ṣilabdhākṣaṇam |",
  "S08n695:104": "vajjaparyyaṅkamādhāya nāsāgre cañcalaṃ manaḥ ||",
  "S08n695:105": "malamasya samādheḥ pūrvvavat |",
  "S08n695:106": "tritayānupalabdhyā prajñāpāramitāsvabhāvena pañcapāramitā' '",
  "S08n695:108": "caraṇaṃ phalavaimukhye na sattvārthapariṇāmanā taddṛṣṭeriti |",
  "S08n695:109": "madhyo yogācāraḥ |",
  "S08n695:110": "tatra sākārajñānavādī ṣaṭkena yugapad yogācāre [para]māṇoḥ ṣaḍaṅgatetyādinā nyāyena paramāṇūnā[ma]pyanupapatteḥ |",
  "S08n695:111": "cittamātramevedaṃ cittākāradhāri grāhyagrāhakabhāvavinirmuktaṃ prakāśaṃ prakāśata iti pratipannavān |",
  "S08n695:112": "taduktaṃ cittamātraṃ bho jinaputrā !yaduta traidhātukaṃ iti |",
  "S08n695:113": "tathācāhuḥ kīrttipādāḥ -",
  "S08n695:114": "dhiyo nīlādirūpatve bāhyo'",
  "S08n695:115": "rthaḥ kiṃnibandhanaḥ |",
  "S08n695:116": "dhiyo'nīlādirupatve bāhyo'",
  "S08n695:117": "rthaḥ kiṃnibandhanaḥ ||",
  "S08n695:118": "iti | anyatrāpyuktam -",
  "S08n695:119": "na citteṣu bahirbhūtā indriyārthāḥ svabhāvataḥ |",
  "S08n695:120": "rūpādipratibhāsena cittameva hi bhāsate ||",
  "S08n695:121": "tasmāt cittameva citrākāraṃ paraṃ nirapekṣaprakāśyaṃ prakāśata iti sākāravijñānavādiyogācārasya vivṛtiḥ |",
  "S08n695:122": "nirākāravādiyogācārastu cittameva idamanākārasvasambedanarūpaṃ iti manyate | taduktam -",
  "S08n695:123": "bāhye na vidyate hyartho yathā bālairvikalpyate |",
  "S08n695:124": "vāsanāluṭhitaṃ cittamarthābhāsaṃ pravarttate ||",
  "S08n695:125": "yāvadābhāsate yacca tanmāyaiva ca bhāsate |",
  "S08n695:126": "tattvato hi nirābhāsa śuddhānantanabhonibhaḥ ||",
  "S08n695:127": "niṣprapañco nirābhāso dharmmakāyo mahāmuneḥ |",
  "S08n695:128": "rūpakāyau tadudbhūtau pṛṣṭhe māyaiva tiṣṭhate ||",
  "S08n695:129": "iti vivṛtiḥ |",
  "S08n695:130": "vidhūtasakalavi[ka]lpasaccitrādvaitasākṣātkaraṇaṃ dhyānaṃ sākāravādinaḥ | taduktam -",
  "S08n695:131": "yatra yatra mano yāti jñeyaṃ tatraiva yojayet |",
  "S08n695:132": "calitvā yāsyate kutra sarvvameva hi tanmayam ||",
  "S08n695:133": "iti | sātādvayācintyaniṣpapañcanirābhāsacittasākṣātkaraṇaṃ dhyānaṃ nirākāravādinaḥ | tathā ca -",
  "S08n695:134": "rūpamasya mataṃ svacchaṃ nirā[kā]raṃ nirañjanam |",
  "S08n695:135": "śakyaṃ tena na hi jñātumabuddhena kadācana ||",
  "S08n695:136": "vijñānamātramevedamityayaṃ hyupalambhataḥ |",
  "S08n695:137": "sthāpayenna sa kiñcit [tu]tanmātreṇāvatiṣṭhate ||",
  "S08n695:138": "yadā tvalambanaṃ jñānaṃ naivopalabhyate tadā |",
  "S08n695:139": "sthito vijñaptimātratve grāhyabhāve tadagrahāt ||",
  "S08n695:140": "paramārthasannityasākāravijñānasamādhau bhagavataḥ saṃsthitavedāntavādimatānupraveśaḥ |",
  "S08n695:141": "sa hi paramārthasannityaṃ svacidrūpabrahmābhinnapariṇāmarūpaṃ jagadicchati |",
  "S08n695:142": "tathā coktam -",
  "S08n695:143": "yad yad yad dṛśyate kiñcit tat tat brahmeti kalpayet |",
  "S08n695:144": "tato nānyagataṃ cittaṃ brahmaṇaivāvatiṣṭhate ||",
  "S08n695:145": "iti samādhimalaṃ sākāravādinaḥ |",
  "S08n695:146": "evaṃ nirākāravādinā'",
  "S08n695:147": "pi nityanirābhāsaniṣprapañcasvasamvedanavijñānabhāvanāyāṃ bhāskaramatasthitavedāntavādimatānupraveśaprasaṅgaḥ |",
  "S08n695:148": "so'pi vyapagataḥ sakalanāmarūpaprapañcopaplavaviśuddhaprakāśānandaghananitya brahmābhyupagacchati |",
  "S08n695:149": "bodhāmbho (mbo)",
  "S08n695:150": "dhau mayi svacchaṃ tacchāyaṃ viśvabuddhayaḥ |",
  "S08n695:151": "udito vā pralīno vā na vikalpāya kalpate ||",
  "S08n695:152": "iti nirākāravādinaḥ samādhimalam |",
  "S08n695:153": "dṛṣṭiranayoḥ pūrvvavat |",
  "S08n695:154": "adhimātro mādhyamikaḥ |",
  "S08n695:155": "tatra māyopamādvayavādinaḥ vivṛtiḥ -",
  "S08n695:156": "na san nāsan na sadasan na cāpyanubhayātmakam |",
  "S08n695:157": "catuṣkoṭivirnimuktaṃ tattvaṃ mādhyamikā viduḥ ||",
  "S08n695:158": "asya cāyaṃ arthaḥ |",
  "S08n695:159": "na sad bādhāyogāt,",
  "S08n695:160": "asadapi na cābhāsanavaśāt,",
  "S08n695:161": "tathā doṣād dvandvāt ubhayamapi [na],",
  "S08n695:162": "nāpyanubhayaṃ tathā bodhābhāvāditi |",
  "S08n695:163": "api ca purvvetaraparāmarśāt -",
  "S08n695:164": "mūrttiścitre yathāvastuśakti .........skavāsaṅgaḥ |",
  "S08n695:165": "sa hi māyopamādvayeti vivṛtiḥ |",
  "S08n695:166": "asyaiva ca māyopamādvayasya bhāvanā dhyānam |",
  "S08n695:167": "yastatrocchedābhiniveśastad dhyānamalam |",
  "S08n695:168": "māyopamādvayādhimokṣataḥ ṣaṭpāramitāparipūridṛṣṭiḥ |",
  "S08n695:169": "sarvadharmmāpratiṣṭhānavādināṃ tvayaṃ vicāraḥ -",
  "S08n695:170": "na mataṃ śāśvataṃ viśvaṃ na cocchedi samīhitam |",
  "S08n695:171": "śāśvatocchedino yugmyaṃ nānubhayaṃ vinobhayam ||",
  "S08n695:172": "sarvvasmin pratiṣṭhāne [ca]vastutattvaṃ vidurbudhāḥ |",
  "S08n695:173": "athaiṣā kalpanā naiva yaccid vetti na cittatām ||",
  "S08n695:174": "yāvat sarvvasamāropaḥ sa sarvvaḥ sarvvathā na hi |",
  "S08n695:175": "madhyamārthe nirāropastatrārohavidhī kutaḥ ||",
  "S08n695:176": "anābhoge hi yad jñānaṃ taccācintyaṃ pracakṣate |",
  "S08n695:177": "sañcintya yadacintyaṃ vai tad[ci]ntyaṃ bhavennahi ||",
  "S08n695:178": "yenājātaṃ jagadbuddhaṃ buddhiḥ śuddhaiva bodhataḥ |",
  "S08n695:179": "nijaṃ tasya jagat satyamanābhogena dhīmataḥ ||",
  "S08n695:180": "taduktam -",
  "S08n695:181": "sarvvāropavinirmukte svatastattve cakāsati |",
  "S08n695:182": "śūnyatādyabhidhānaistu tatrāropanirākriyā ||",
  "S08n695:183": "asya ca vicārāya āyātasya arthasya anāroparūpasya anabhiniveśavihāreṇa sākṣātkriyā dhyānaṃ sarvvārthocchedo jaḍībhāvaḥ samādhimalam |",
  "S08n695:184": "anāropeṇa ṣaṭpāramitāparipūraṇaṃ dṛṣṭiḥ |",
  "S08n695:185": "atra mṛdumadhyayordharmmāvalambanā karuṇā |",
  "S08n695:186": "dharmmāvalambanā cānityatā vyasanasampātinaḥ sarvvadharmmānālambya utpadyate yā sā bodhyavyā |",
  "S08n695:187": "adhimātrasya ca ālambanāniḥsvabhāvā manaskāradharmmādhigamamānālambanā karuṇā |",
  "S08n695:188": "kāyatrayavyavasthā cāsya maitreyanāthairuktā | tathā ca -",
  "S08n695:189": "karoti yena citrāṇi hitāni jagataḥ samam |",
  "S08n695:190": "ā bhavāt so'nupacchinnaḥ kāyo nairmmāṇiko muneḥ ||",
  "S08n695:191": "dvātriṃśallakṣaṇaśītivyañjanātmā munerayam |",
  "S08n695:192": "sāmbhogiko mataḥ kāyo mahāyāno pabho gataḥ ||",
  "S08n695:193": "sarvvākārā viśuddhiṃ ye dharmmāḥ prāptā nirāśravāḥ |",
  "S08n695:194": "svābhāviko muneḥ kāyaḥ teṣāṃ prakṛtilakṣaṇaḥ ||",
  "S08n695:195": "iti | mantranayastu asmadvi [dhai]rihātigambhīratvād gambhīranayādhimuktikapuruṣaviṣayatvāt caturmudrādisādhanaprakāśanavistaratvācca na vyākriyate | tathā ca -",
  "S08n695:196": "ekārthatve'",
  "S08n695:197": "pyasaṃmohāt bahūpāyādaduṣkarāt |",
  "S08n695:198": "tīkṣṇendriyādhikārācca mantraśāstraṃ viśiṣyate ||",
  "S08n695:199": "kṛtaścā [smā]bhiratra sekanirṇayo nāma granthaḥ |",
  "S08n695:200": "nanu yadi mahāyānanirṇīta evārthaḥ paramārtho'",
  "S08n695:201": "sti asya kimarthaṃ tarhi śrāvakapratyekayāne bhagavān deśitavān?",
  "S08n695:202": "tanna,mahāyānaprāpyaprāpanārthaṃ eva śrāvakapratyekayānasopānayornirmmāṇāt | taduktam -",
  "S08n695:203": "ādikarmmikasattvasya paramārthāvatāraṇe |",
  "S08n695:204": "upāyastvayaṃ sambuddhaiḥ sopānamiva nirmmitaḥ ||",
  "S08n695:205": "saddharmmapuṇḍarīke'pyuktam --",
  "S08n695:206": "eka hi yāna nayaśca ekaḥ",
  "S08n695:207": "ekā ceyaṃ deśana nāyakānām |",
  "S08n695:208": "upāyakauśalya mamevarūpaṃ",
  "S08n695:209": "yantrāni yānānyupadarśayāmi ||",
  "S08n695:210": "nāgārjjunapādairapyuktam -",
  "S08n695:211": "dharmmadhātorasaṃbhedād dhyānabhedo'",
  "S08n695:212": "sti na prabho |",
  "S08n695:213": "yānatritayamākhyātaṃ tvayā sattvāvatārataḥ ||",
  "S08n695:214": "anyatrāpyuktam -",
  "S08n695:215": "muktistu śūnyatādṛṣṭistadarthāśeṣabhāvanā |",
  "S08n695:216": "iti | idaṃ ca yānatritayaprakāśanaṃ manyamānaśūnya[tā]saiva bhagavato'",
  "S08n695:217": "vagantavyaḥ | tathāhi -",
  "S08n695:218": "nodāhṛtaṃ tvayā kiñcidekamapyakṣaraṃ vibho |",
  "S08n695:219": "kṛtsnaśca vai māyajano dharmmavarṣanatarṣitaḥ ||",
  "S08n695:220": "cintāmaṇirivākampyaḥ sarvvasaṅkalpavāyubhiḥ |",
  "S08n695:221": "tathāpi sarvvasattvānāmaśeṣāśāprapūrakaḥ ||",
  "S08n695:222": "cakrabhramaṇayogena nirvvikalpe'pi tāyinaḥ |",
  "S08n695:223": "sambhāro vedhasāmarthyāt deśanā sampravarttate ||",
  "S08n695:224": "yānānāṃ nāsti vai niṣṭhā yāvaccittaṃ pravarttate |",
  "S08n695:225": "parāvṛtte tu vai citte na yānaṃ nāpi yāyinaḥ ||",
  "S08n695:226": "saddharmmaratnaghaṭikā vāg hyatra grathitāmalā |",
  "S08n695:227": "hṛdaye kriyatāṃ dhīrāstattvaratnāvalī mude ||",
  "S08n695:228": "saṃgrahaṃ tu priyatvena vistaradveṣiṇā mayā |",
  "S08n695:229": "bhūrira[nu]ttame tasmin kṣantavyaṃ vistarapriyāḥ ||",
  "S08n695:230": "vidhāya bhavyārthanayāprayatnā -",
  "S08n695:231": "dimaṃ mayā granthamanuttarārtham |",
  "S08n695:232": "ālambhi yatpuṇyamanena loka -",
  "S08n695:233": "stathāgatatvaṃ labhatāmalabhyam ||",
  "S08n695:234": " ||tattvaratnāvalī samāptā |",
  "S08n695:235": " | kṛtiriyaṃ paṇḍitāvadhūtādvayavajrapādānām ||"
}