{
  "S08n739:0": "CHAPTER 26",
  "S08n739:1": "SARVA-KALPANUTTARA-TANTRA",
  "S08n739:2": "atha vajrapāṇirmahābodhisatva imā[mudānamudānayāmāsa |]",
  "S08n739:3": "durdṛṣṭīnāṃ viraktānāmidaṃ guhyanna yujyate |",
  "S08n739:4": "sarvasatvahitārthāya vakṣyāmi vidhayastathe- ||ti ||",
  "S08n739:5": "athavajrapāṇirmahābodhisatvaḥ [sarvatathāgata] kulopacāravidhivistaramabhāṣat |",
  "S08n739:6": "tatredaṃ sarvatathāgatakulopacāravidhivistaratantraṃ |",
  "S08n739:7": "tatrāyaṃ hṛdayopacāravidhi[vistaratantro bhavati] |",
  "S08n739:8": "mahāmaṇḍalaṃ dṛṣṭvā dhūpapuṣpadīpagandhapūjāmudrābhir kṛtvā,",
  "S08n739:9": "tato vajra[vācā jāpamārabhyati |]",
  "S08n739:10": "tatrāyaṃ jāpavidhirbhavati |",
  "S08n739:11": "yathā sthānasthitaścaturmāsaṃ catuḥsandhyaṃ dhūpādibhiryathāvatpūjāṃ kṛtvā,",
  "S08n739:12": "sarvatathāgatamahāyānābhisamayanāmāṣṭaśatena sarvatathāgatānabhiṣṭutya,",
  "S08n739:13": "caturmudrāpraṇāmayogena praṇamannātmaniryātanapūjā kāryanena mantracatuṣṭayena |",
  "S08n739:14": "oṃ sarvatathāgatapūjopasthānāyātmānaṃ niryātayāmi sarvatathāgatavajrasatvādhitiṣṭhasva māṃ ||",
  "S08n739:15": "oṃ sarvatathāgatapūjābhiṣekāyātmānaṃ niryātayāmi sarvatathāgatavajraratnābhiṣiñca māṃ ||",
  "S08n739:16": "oṃ sarvatathāgatapūjāpravartanāyātmānaṃ niryātayāmi sarvatathāgatavajradharma pravartaya māṃ ||",
  "S08n739:17": "oṃ sarvatathāgatapūjākarmaṇe ātmānaṃ niryātayāmi sarvatathāgatavajrakarma kuru māṃ ||",
  "S08n739:18": "“tato'viraktaḥ sarvakāmaguṇeṣu sarvāhāraḥ sarvakāmopabhogīhṛdayārthaḥ svamātmānaṃ buddhabimbaṃ purato vāṅmātreṇāpi bhāvayan yathākāmakaraṇīyatayā,",
  "S08n739:19": "aṣṭaśataṃ vajravācā japannāśu prasidhyatī-” tyāha bhagavān vajrasatvaḥ ||",
  "S08n739:20": "“athottamasiddhimicchettataḥ paṭe bhagavantaṃ tathāgataṃ madhye lekhayet |",
  "S08n739:21": "tasya caturmahāsatvamaṇḍalayogena yathābhirucitavarṇābharaṇā mahāsatvāścandramaṇḍalapratiṣṭhitā lekhyāḥ koṇabhāgeṣu kuladevya iti |",
  "S08n739:22": "tataḥ paṭasyodārāṃ pūjāṃ kṛtvā yathāvajjapayogena tāvajjapet yāvanmāsacatuṣṭayaṃ,",
  "S08n739:23": "tataḥ sakalāṃ rātriṃ japet |",
  "S08n739:24": "tataḥ prabhāte sarvatathāgatatatvādīnuttamasiddhīnavāpnotī-” tyāha bhagavān vajradharaḥ |",
  "S08n739:25": "“athamudrāsādhanamicchettena sarvatathāgatasatvavajrimudrāṃ badhvā paṭasyāgrato vajravācāṃ śatasahasraṃ yathākāmakaraṇīyatayā yathāvad bandhan muñcaṃśca japet |",
  "S08n739:26": "tato'nte sakalāṃ rātriṃ,",
  "S08n739:27": "aviśramato kiñcitkālaṃ muñcan,",
  "S08n739:28": "yathāvacca bandhan japet |",
  "S08n739:29": "tato mudrā jvalatyāviśatyuttiṣṭhati vācaṃ muñcatīti |",
  "S08n739:30": "tato mudrābandhanenotpatati kāmarūpī bhavati antardhāti sarvakarmāṇi ca karoti |",
  "S08n739:31": "sarvamudrāśca bandhamātrā yathāvatsarvakarmāṇi kurvantī-” tyāha bhagavānvajradharaḥ ||",
  "S08n739:32": "“atha samādhayo iṣyet tena sūkṣmavajrādārabdhavya samādhimabhirocet taṃ hṛdayayogato'bhyaset,",
  "S08n739:33": "tāvadyāvac caturmāsaṃ |",
  "S08n739:34": "tato'nte sakalāṃ [rātriṃ paryaṅkāvikṣaptasamāpannena tiṣṭhet |",
  "S08n739:35": "tataḥ prabhāte sarvatathāgatādyāḥ] sarvasiddhaya āmukhībhavanti |",
  "S08n739:36": "tato yādṛśī abhirucistādṛ[śīmavāpnotī-” tyāha bhagavān vajrasatvaḥ ||]",
  "S08n739:37": "atha karmasādhanaṃ bhavati |",
  "S08n739:38": "tathaiva japanmāsamekaṃ sādhayet |",
  "S08n739:39": "tato'nte sakalāṃ rātriṃ ja[pet |",
  "S08n739:40": "tataḥ sarvakarmāṇi sidhyantī-” tyāha bhagavān vajradha]raḥ ||",
  "S08n739:41": "“atha karmāṇi bhavanti |",
  "S08n739:42": "sakṛduccāritenātmaparagrāmanagararakṣa bhavati ||",
  "S08n739:43": "kavacaba[ndhādināveśamapi kṛtvā candanagandhena grahāgraha]spṛṣṭavajrāṅku śaśarahastaratnasūryadhvajadantapaṅktipadmakhaḍgacakrajivhāsarvavajrakavacadaṃṣṭrāmuṣṭi-mudrādinisarvabhāvānāviśayati sakṛjjaptena ||",
  "S08n739:44": "māyākarma ca mayūrapatrapiñcchake vajraṃ cidhvā bandhayet |",
  "S08n739:45": "tatastaṃ mayūrāṅgapiñcchakaṃ satvavajri mudra[yā badhyāt tā]vajjapedyāvat sarvatathāgatamudrā āviśati |",
  "S08n739:46": "tataśca piñcchakān nānādyāni rūpāṇi paśyati |",
  "S08n739:47": "tataḥ prabhṛti tena piñcchakena sarvarūpāṇi vidhivad darśayati |",
  "S08n739:48": "tenaiva piñcchakena sakṛjjapte bhrāmitenātmanaḥ sarvarūpāṇi darśayati |",
  "S08n739:49": "tenaiva piñcchakena laukikāni māyākarmāṇi darśayati |",
  "S08n739:50": "buddhabodhisatvabimbānyapi darśayati |",
  "S08n739:51": "daśasu dikṣu sarvabuddhakṣetreṣu tathāgatāḥ saparṣanmaṇḍalāḥ samārasenādharṣaṇādibuddharddhivikurvitāni kurvanto darśayati |",
  "S08n739:52": "yāvatsarvākāravaropetaṃ buddharūpamātmānaṃ bhavatī-” ti ||",
  "S08n739:53": "“vaśīkaraṇaṃ kartukāmaḥ sarvatathāgatasatvamudrāṃ badhvā tāvajjaped yāvatsā mudrāṃ jvalati |",
  "S08n739:54": "tataḥ prabhṛti mudrābandhena sarvatathāgatānabhyārāgayati vaśīkaroti |",
  "S08n739:55": "kiṃ punaranyāṃ satvān ? ||",
  "S08n739:56": "“atha laukikottamasiddhayaḥ sādhayitukāmena tenādita eva tathaiva japatā māsamekamaṣṭasāhasrikeṇa japtavyaḥ |",
  "S08n739:57": "tato'nte mudrāṃ badhvā tathaiva sakalāṃ rātriṃ japet,",
  "S08n739:58": "yāvanmudrā jvalati |",
  "S08n739:59": "tataḥ prabhṛti mudrābandhena laukikasiddhividyādharasiddhīnāmekataro bhavatī-” tyāha bhagavāṃ vajradharaḥ ||",
  "S08n739:60": "tathāgatakulopacāravidhivistaraḥ parisamāptaḥ ||",
  "S08n739:61": "atha vajrakulopacāravidhivistaro bhavati |",
  "S08n739:62": "“tatrādita eva pūrvamevaṃ kuryāt |",
  "S08n739:63": "tathaiva yathākāmakaraṇīyatayā,",
  "S08n739:64": "akṣaralakṣaṃ japet |",
  "S08n739:65": "asya sakalāṃ rātriṃ japet |",
  "S08n739:66": "tataḥ prabhṛti sarvasatvanigrahānugrahakṣamo bhavatī-” tyāha bhagavāṃ vajradharaḥ ||",
  "S08n739:67": "atha sādhayitumicchet tena yathāvatpaṭaṃ citrāpayitavyaḥ |",
  "S08n739:68": "tatastathaiva pūjāṃ kṛtvā māsamekaṃ sarvakāmabhojī yathākāmakaraṇīyatayā,",
  "S08n739:69": "aṣṭasāhasrikeṇa jāpena catuḥsandhya vajravācā japet,",
  "S08n739:70": "tāvadyāvanmāsānte paṭasyodārāṃ pūjāṃ kṛtvā vajra-huṃkāramahāmudrāṃ badhvā tāvajjapedyāvattasmāt mudrāṃ bandhāt,",
  "S08n739:71": "huṃkāraśabdo viniḥsṛtaḥ |",
  "S08n739:72": "tataḥ prabhāte maheśvarādayo devādhipatayaḥ sagaṇaparivārāḥ puraḥsthitvājñāṃ mārgayanti |",
  "S08n739:73": "tato vidyādhareṇaivaṃ vaktavyaṃ “yadāhaṃ brūyāmāgacchatedaṃ kuruta tadā bhavadbhirāgatya mamājñā kārye-”ti |",
  "S08n739:74": "tataḥ prabhṛti sakalatrilokādhipatirbhavati |",
  "S08n739:75": "yathecchayā ca muhūrtamātreṇa sakalaṃ tribhuvanamājñāpayan bhramati |",
  "S08n739:76": "punarapyeti ca,",
  "S08n739:77": "nigrahānugrahaṃ kurvaṃ,",
  "S08n739:78": "divyāni ca trilokabhogāni copabhuñjan yathākāmakaraṇīyatayā,",
  "S08n739:79": "sarvasurādhipatiyoṣitādyāḥ sarvayoṣitā ārāgayitvopabhuñjati |",
  "S08n739:80": "na ca tasya kaścit kiṃcicchaknoti kartuṃ,",
  "S08n739:81": "huṃkāreṇa ca sarvaduṣṭade[vādīn pramarditvā tatastāvatkalpaśatasahasrān jīvatī-” tyāha bhagavān vajradharaḥ ||",
  "S08n739:82": "“atha mudrāsādhanamicched] yathāvajjapaṃ kṛtvā māsānte vajra-huṃ-kārasamayamudrāṃ badhvā sakalāṃ rātriṃ japet |",
  "S08n739:83": "tataḥ prabhāte mudrāḥ siddhā bhavanti |",
  "S08n739:84": "tato yathāvan mudrābandhena huṃkāraprayuktena ākāśagamanaviśvasaṃdarśanāntardhānamāyāsandarśanasarvāveśanākarṣaṇavaśīkaraṇa-sarvatuṣṭisaṃjananasarvaratnābhiharaṇamahātejojvālāsandarśanaratnavṛṣṭisandarśana-mahāṭṭahāsapramuñcanasarvasatvasaṃśodhanacchindanabhindanaṛtucakra-parivartanayathāvattatvollāpanasarvakarmapravartanarakṣajaṃbhanastaṃbhanatrāsanamāraṇa-sarvasatvamudraṇakāmaratikriyāpravartanābhiṣekasarvabhāvagāyāpananṛtyāpanāhvāyanapraveśanasphoṭanāveśanādīni sarvakarmāṇi karotī-” tyāha bhagavān vajradharaḥ ||",
  "S08n739:85": "“atha sūkṣmajñānasādhanamicchet tena vajra-huṃ-kārasamādhimabhyasatā tathaiva jāpayogena māsaṃ sādhayitavyaṃ |",
  "S08n739:86": "tato'nte 'nenaiva samādhinā sakalāṃ rātriṃ japet |",
  "S08n739:87": "tāvad yāvat prabhāte pañcābhijñā bhūtvā sarvasatvānugrahanigrahakṣamo bhavatī-” tyāha bhagavān vajradharaḥ ||",
  "S08n739:88": "“atha karmasādhanamicchet tena tathaiva japatā māsamekaṃ sādhayitavyaṃ |",
  "S08n739:89": "tato'nte sakalāṃ rātriṃ japet |",
  "S08n739:90": "tataḥ sarvakarmāṇi sidhyantī” tyāha bhagavān vajradharaḥ ||",
  "S08n739:91": "tataḥ karmāṇi bhavanti sakṛduccāritena manīṣitayā rakṣādīni sarvakarmāṇi karoti ||",
  "S08n739:92": "vajrakulopacārasiddhividhivistaraḥ [parisamā]ptaḥ || ||",
  "S08n739:93": "atha padmakulopacāravidhivistaro bhavati |",
  "S08n739:94": "“tatrādita eva tāvacchatasahasraṃ japet,",
  "S08n739:95": "pūrvamevākṛtā bha[vati]tataḥ sādhanaṃ bhavati |",
  "S08n739:96": "paṭe bhagavān sarvajagadvinayādyāḥ kartavyāstasya sarvapārśveṣu caturmaṇḍalayogena mahāsatvacatuṣṭayaḥ kāryaḥ ante ca devyaḥ |",
  "S08n739:97": "tataḥ sa eva jāpavidhivistaro māsānte sakalāṃ rātriṃ japet |",
  "S08n739:98": "tataḥ sarvajagadvinayo bhagavānāgacchati,",
  "S08n739:99": "yathākālaṃ vareṇābhipracārayatī-” ti āha bhagavān vajradharaḥ ||",
  "S08n739:100": "“atha mudrāsādhanamicchet tena tathaiva padmavajrimudrābandhaṃ kṛtvā yathāvan mucyāṣṭasāhasrikeṇa jāpena catuḥsandhyaṃ japet |",
  "S08n739:101": "tataḥ sakalāṃ rātriṃ mudrābandhena japet |",
  "S08n739:102": "prabhāte siddhirbhavati |",
  "S08n739:103": "tato mudrābandhena yathāvat sarvajagadvinayaṃ karotī-” tyāha bhagavānavalokiteśvaraḥ ||",
  "S08n739:104": "“atha samādhinayasādhanamamicchet tena tathaiva māsānte sakalāṃ rātriṃ yathābhirucitena samādhinā jāpo dātavyaḥ |",
  "S08n739:105": "tataḥ prabhāte sarvasamādhaya āmukhībhavantī-”tyāha bhagavān vajradharmaḥ ||",
  "S08n739:106": "atha karmasādhanamicchet tathaiva japanmāsānte sakalāṃ rātriṃ japet |",
  "S08n739:107": "tataḥ sarvakarmakṣayo bhavatī-” tyāha bhagavāṃ vajradharaḥ ||",
  "S08n739:108": "padmakulopacāravidhivistaraḥ parisamāptaḥ || ||",
  "S08n739:109": "atha maṇikulopacāravidhivistaro bhavati ||",
  "S08n739:110": "“tatrādita eva sarvatathāgatapraṇāmacatuṣṭayaṃ kṛtvā śatasahasraṃ japet |",
  "S08n739:111": "tatastathaiva paṭe bhagavāṃ sarvārthasiddhiṃ caturmudrāmaṇḍalayogena likhet |",
  "S08n739:112": "tatastathaiva pūjāṃ kṛtvā tathaiva sādhayet |",
  "S08n739:113": "māsānte sakalāṃ rātriṃ japet |",
  "S08n739:114": "tataḥ prabhāte bhagavāṃ sarvatathāgatābhiṣekaratnaḥ ākāśagarbho bodhisatva āgatyābhiṣekaṃ dadāti |",
  "S08n739:115": "tenābhiṣekeṇa trisāhasramahāsāhasre lokadhātau vidyādharacakravartī bhavatī-” tyāha bhagavān vajradharaḥ |",
  "S08n739:116": "“atha mudrāsādhanamicchet tena tathaiva dharmavajriprayogeṇa vajraratnamudrā yathāvatsādhyā sarvāśākarmakarī bhavatī ||",
  "S08n739:117": "“atha maṇijñānamicchet sādhayituṃ tena tathaiva vajraratnodbhavasamādhiryathānukramato bhāvayitavyaḥ |",
  "S08n739:118": "niḥsvabhāvādākāśātkathaṃ ratnasaṃbhava iti,",
  "S08n739:119": "ratnācca kathaṃ bodhisatvakāyasaṃbhava iti |",
  "S08n739:120": "imaṃ samādhiṃ catuḥsaṃdhyaṃ bhāvya japed,",
  "S08n739:121": "yathopari tato māsānte tenaiva samādhinā [sakalāṃ rā]triṃ japet |",
  "S08n739:122": "tataḥ prabhāte sarvatathāgatairāgatya yathābhirucito'bhiṣicyata” ityāha bhagavanākāśagarbhaḥ ||",
  "S08n739:123": "“atha kāmasādhana [micchet] tathaiva japatā māsānte sakalāṃ rātriṃ japet |",
  "S08n739:124": "tataḥ prabhāte bhagavānākāśagarbhaḥ sarvārthasādhako bhavatīti |",
  "S08n739:125": "tataḥ sarvakarmāṇi kuryād” ityāha bhagavānāryavajradharaḥ ||",
  "S08n739:126": "maṇikulopacāravidhivistaraḥ parisamāptaḥ ||",
  "S08n739:127": "atha sarvakulopacārasādhāraṇavidhivistaro bhavati ||",
  "S08n739:128": "tatrādita eva ca sarvahṛdayopacāravistaraḥ |",
  "S08n739:129": "“hṛdayamanīṣitāni sarvatathāgatānāṃ sidhyantām” ityuccārya hṛdayaṃ yathābhirucito japya sādhanavidhiḥ kartavya iti ||",
  "S08n739:130": "tatrāyaṃ mudropacāravidhiḥ |",
  "S08n739:131": "“sarvamudrā me bhogyā bhavantī-” tyuktvā samayamudrāṃ badhvā yathābhirucito yathāśaktyā japet |",
  "S08n739:132": "tato yathāvatsiddhiriti ||",
  "S08n739:133": "tatrāyaṃ sarvamantropacāravidhiḥ |",
  "S08n739:134": "“niḥprapañcā vāksiddhirbhavatu,",
  "S08n739:135": "sarvatathāgatasamādhayo me ājāyantām” ityuktvā mantraṃ yathābhirucito japet,",
  "S08n739:136": "eṣā siddhiriti ||",
  "S08n739:137": "tatrāyaṃ vidyopacāravidhiḥ |",
  "S08n739:138": "“avidyāndhā ca te me satvāḥ sarvatathāgatāśca vidyādhigamasaṃvarabhūtā” ityuktvā vidyāṃ yathābhirucito japya sādhanamāvahed” ityāha bhagavānāryavajradharaḥ ||",
  "S08n739:139": "“atha sarvahṛdayamudrāmantravidyānāṃ yathākāmakaraṇīyatayā vajrajāpavidhivistaro bhavati |",
  "S08n739:140": "yasya satvasya hṛnmudrāṃ mantraṃ vidyāṃ tu sādhayet |",
  "S08n739:141": "jāpārthatastamātmānaṃ satvaṃ vā sādhya sidhyatī-”tyāha bhagavān vajrasatvaḥ ||",
  "S08n739:142": "sarvakulasādhāraṇajāpavidhivistaraḥ parisamāptaḥ || ||",
  "S08n739:143": "atha sarvakulasādhāraṇasiddhividhivistaro bhavati ||",
  "S08n739:144": "tatrādita eva tathāgatakulasiddhayaḥ |",
  "S08n739:145": "tadyathārthaniṣpattisiddhiḥ ṛddhisiddhirvidyādharatvaṃ mahāsiddhiśceti ||",
  "S08n739:146": "“tatrārthaniṣpattirbhavati |",
  "S08n739:147": "yatrā nidhiśaṅkā bhavet tatra mudrāṃ badhvā svasamādhinā tannidhisthānaṃ vajradṛṣṭyā nirīkṣayet |",
  "S08n739:148": "yadi vajrākāramuttiṣṭhatvaṃ paśyati tathā jñātavyaṃ nidhiratrāstīti |",
  "S08n739:149": "tato vajrasphoṭasamayamudrāṃ badhvotkhanya yathākāmakaraṇīyatayā gṛṇhīyādacirāt prāpnotī-” tyāha bhagavān vajrasatvaḥ ||",
  "S08n739:150": "“tatra ṛddhisiddhiniṣpattirbhavati |",
  "S08n739:151": "yāṃ mudrāṃ sādhayed “vajrasiddhir |",
  "S08n739:152": "” ityuktvā ṛddhisiddhiścaturvidhā bhava[nti tadyathā] jalasyoparicaṃkramaṇaniṣīdatādikaṃ tathāgatādisarvarūpasaṃdarśanaṃ yāvadabhirucistāvad adreṣyatvaṃ |",
  "S08n739:153": "ākāśagāmī ca yojanasahasramūrdhvamutpatyadhastācca gacchati |",
  "S08n739:154": "sarvādiśaśca yojanasahasrād yathābhirucitavegaḥ paribhramyāgacchati |",
  "S08n739:155": "yojanasahasrādarśena sarvasatvamanīṣitāni jñānāti |",
  "S08n739:156": "sarvabhāvāni ca cakṣuṣā paśyati śrotreṇa śṛṇoti |",
  "S08n739:157": "sarvadikṣu sa yojanasahasrādarśena mano'bhirucitāḥ sarvastriyo'ṅge samutkṣipyānayati |",
  "S08n739:158": "sarvahiraṇyasuvarṇamaṇimuktādayaśca sarvārthānapaharati,",
  "S08n739:159": "na cāsya kaścit kiṃcit chaknoti kartuṃ |",
  "S08n739:160": "yad vajreṇāpyadṛśyo bhavati |",
  "S08n739:161": "kiṃ punaranyaiḥ ? |",
  "S08n739:162": "daśapuruṣasahasrabalī nityārogyavān nityaṃ sarvakāmopabhojī sadāyauvano divyarūpī sarvatathāgatān savajrasatvāṃ paśyan pūjayaṃścānuttaravajrasiddhiścatvārivarṣasahasrāṇi jīvatī-” tyāha bhagavān sarvatathāgatavajraṛddhiḥ ||",
  "S08n739:163": "tatrāyaṃ vajravidyādharasiddhiniṣpattirbhavati |",
  "S08n739:164": "mudrān sādhayaṃ “vajravidyādhara” iti kuryāt,",
  "S08n739:165": "siddhayā vajravidyādharacakravartī bhavati |",
  "S08n739:166": "sarvakāmopabhogī sahasrabuddhakṣetramekakṣaṇena paribhramyāgacchati |",
  "S08n739:167": "sarvasukhāni paribhuṃkte |",
  "S08n739:168": "dviraṣṭavarṣavayuḥ ākuñcitakuṇḍalakeśadhārī mahāvajravidyādharaḥ sarvatathāgatān savajrasatvān paśyan mahākalpasthāyī bhavatī-” tyāha bhagavān sarvatathāgatavidyādharaḥ ||",
  "S08n739:169": "tatra mahāsiddhiniṣpattirbhavati |",
  "S08n739:170": "svamudrāṃ hṛdayārthataḥ sādhayan |",
  "S08n739:171": "svamudrā satvarūpī bhavatya,",
  "S08n739:172": "ekakṣaṇena daśasu dikṣu sarvalokadhātuṣu viśvarūpī viśvakriyāpravartakaḥ,",
  "S08n739:173": "sarvatathāgatān savajrasatvāṃ dṛṣṭvā sarvākāravaropetābhiḥ sarvatathāgatapūjābhiḥ saṃpūjyāśeṣānavaśeṣasatvārthaṃ ca kṛtvā punarapyāyāti |",
  "S08n739:174": "sarvalokadhātusarvakāmasarvasukhasaumanasyāni sarvākāravaropetānyupabhuñjan,",
  "S08n739:175": "vajrasatvasamo mahābodhisatvaḥ aśeṣānavaśeṣamahākalpāyurbhavatī-” tyāha bhagavān sarvatathāgatasiddhiḥ |",
  "S08n739:176": "tatraitā vajrakulasiddhayaḥ |",
  "S08n739:177": "tadyathā trilokavijayasiddhiḥ sarvābhiṣekasiddhiḥ sarvasukhasaumanasyasiddhiḥ uttamasiddhiriti ||",
  "S08n739:178": "“tatra trilokavijayasiddhirbhavati |",
  "S08n739:179": "trilokavijayamudrāṃ badhvā maheśvaraṃ [vāmapa]denākramya sādhayet |",
  "S08n739:180": "tataḥ sā pratimā nādaṃ muñcati |",
  "S08n739:181": "tato huṃkāraḥ prayoktavyaḥ |",
  "S08n739:182": "huṃkāre prayuktemātre maheśvarādayaḥ sarvatrailokyādhipatayaḥ saparivārā;",
  "S08n739:183": "sādhakasya purata āgatvā ājñāvaśyavidheyā bhavanti |",
  "S08n739:184": "tataḥ prabhṛti sarvatrilokādhipatirvajradharo bhavati |",
  "S08n739:185": "ākāśena gacchati sakalatrilokacakraṃ parikramyāgacchati,",
  "S08n739:186": "duṣṭadevādayaśca sarvasatvān huṃkāreṇa damayati |",
  "S08n739:187": "sarvatathāgatavajrahuṃkārarūpī sakalatrilokamājñayā vartayan sarvatathāgatān savajrasatvān paśyannārāgayaṃśca varṣahasrān jīvatī-”tyāha bhagavān vajrahuṃkāraḥ ||",
  "S08n739:188": "“tatrāyaṃ sarvābhiṣekasiddhimudrāṃ sādhayan |",
  "S08n739:189": "sarvatathāgatābhiṣekaratnamudrayā pūrvamātmānamabhiṣicya sādhayet |",
  "S08n739:190": "tatastasya siddhasya caturvidhamabhiṣeko bhavati |",
  "S08n739:191": "vajrābhiṣeko ratnābhiṣeko dharmābhiṣekaḥ karmābhiṣekaśceti |",
  "S08n739:192": "tatra vajrābhiṣeke labdhe sarvatathāgatānāṃ vajradharo bhavati |",
  "S08n739:193": "ratnābhiṣeke sarvaratnādhipatirbhavati |",
  "S08n739:194": "dharmābhiṣeke dharmarājā bhavati |",
  "S08n739:195": "karmābhiṣeke laukikarokottarasarvakarmasiddhimavāpnotī-”tyāha bhagavāṃ sarvatathāgatābhiṣekaḥ ||",
  "S08n739:196": "“tatreyaṃ sarvasukhasaumanasyasiddhir,",
  "S08n739:197": "yaduta guhyapūjābhirnityaṃ sarvatathāgatapūjāṃ kurvan,",
  "S08n739:198": "sarvatathāgatasarvasukhasaumanasyasiddhimavāpnotī-“tyāha bhagavāṃ sarvatathāgatasarvasukhasaumanasyaḥ ||",
  "S08n739:199": "“tatreyamuttamasiddhiḥ,",
  "S08n739:200": "yaduta vajradharasamo'ham” ityāha bhagavāṃ vajradharaḥ ||",
  "S08n739:201": "tatraitāḥ padmakulasiddhayaḥ |",
  "S08n739:202": "tadyathānurāgaṇavaśīkaraṇarakṣapadmasidviśceti ||",
  "S08n739:203": "“tatrānurāgaṇasiddhirbhavati,",
  "S08n739:204": "yathāvatpadmarāgabhāvanayā sarvatathāgatādisarvasatvānurāgaṇakṣamo bhavati |",
  "S08n739:205": "svalokeśvarānusmṛtyā tathaiva sarvasatvavaśīkaraṇasamartho bhavati |",
  "S08n739:206": "maitryaspharaṇasamādhinā sarvajagadrakṣāvaraṇaguptakṣamo bhavati |",
  "S08n739:207": "svaṃ padmasamādhinā padmaṃ hastena gṛhya sādhayaṃ lokeśvararūpī sarvākāravaropetaścaturvarṣahasraṃ jīvatī-” tyāha bhagavān sarvatathāgatapadmaḥ ||",
  "S08n739:208": "tatraitā maṇikulasiddhayaḥ |",
  "S08n739:209": "tadyathā sarvakulābhiṣekasiddhiḥ,",
  "S08n739:210": "mahātejastvaṃ,",
  "S08n739:211": "sarvāśāprapūraṇaṃ,",
  "S08n739:212": "ratnasiddhiśceti ||",
  "S08n739:213": "“tatra sarvatathāgatābhiṣekasiddhiḥ |",
  "S08n739:214": "yaduta svābhiṣekaniryātanā pradīpadānaṃ dānapāramitāpāripūriḥ,",
  "S08n739:215": "yathāśakyaratnasādhanaṃ catvābhiḥ siddhibhiḥ sarvatathāgatāṃ pūjayannacirāt sidhyatī-” tyāha bhagavāṃ sarvatathāgataratnaḥ ||",
  "S08n739:216": "sarvakulasādhāraṇasiddhividhivistaraḥ [parisamā]ptaḥ ||",
  "S08n739:217": "“atha sarvakalpopāyasiddhitantramanuvyākhyāsyāmī-” tyāha bhagavānanādinidhanasatvaḥ ||",
  "S08n739:218": "[tatrādita eva hṛdayopāyasiddhitantraṃ |]",
  "S08n739:219": "yathā vinayo loko hi tādṛśī siddhiriṣyate |",
  "S08n739:220": "upāyastatra mudrā hi sarvasiddhipradaṃ mahat ||",
  "S08n739:221": "tatrāyaṃ mudropāyasiddhitantraṃ |",
  "S08n739:222": "virāgavinayo loko mudrāsiddhistu rāgajā |",
  "S08n739:223": "upāyo bhāvanā tatra sarvasiddhikarī varā ||",
  "S08n739:224": "tatredaṃ mantropāyasiddhitantraṃ |",
  "S08n739:225": "loko'yaṃ satyavibhraṣṭo mantrasiddhirna iṣyate |",
  "S08n739:226": "upāyo niḥprapañcastu sarvasiddhikaraḥ paraḥ ||",
  "S08n739:227": "tatredaṃ vidyopāyasiddhitantraṃ |",
  "S08n739:228": "avidyābhiniviṣṭo'yaṃ vidyāsiddhirna iṣyate |",
  "S08n739:229": "upāyastatra caudārāṃ sarvasiddhipradaṃ varam || iti ||",
  "S08n739:230": "sarvakalpopāyasiddhitantraṃ || ||",
  "S08n739:231": "“atha sarvakalpapuṇyasiddhitantramanuvyākhyāsyāmī-” tyāha bhagavāṃ sarvatathāgataḥ ||",
  "S08n739:232": "tatrādita eva svahṛdayapuṇyasiddhitantraṃ |",
  "S08n739:233": "kṛtvā caturvidhāṃ pūjāṃ mahāpuṇyamavāpnute |",
  "S08n739:234": "buddhapūjāgrapuṇyā hi sidhyate nātraṃ saṃśaya || iti ||",
  "S08n739:235": "tatredaṃ mudrāpuṇyasiddhitantraṃ |",
  "S08n739:236": "rakṣaṃstu samayaṃ guhyaṃ mahāpuṇyamavāpnute |",
  "S08n739:237": "apuṇyo'pi hi sidhyeya śīghraṃ samayarakṣaṇād || iti ||",
  "S08n739:238": "tatredaṃ mantrapuṇyasiddhitantraṃ |",
  "S08n739:239": "buddhānāmādivacanairmahāpuṇyamavāpnuyāt |",
  "S08n739:240": "dharmadānādapuṇyo'pi śīghraṃ siddhimavāpnute ||",
  "S08n739:241": "tatredaṃ vidyāpuṇyasiddhitantraṃ |",
  "S08n739:242": "dānamagryaṃ hi puṇyānāṃ dadanpuṇyamavāpnute |",
  "S08n739:243": "dānapāramitā pūrṇaḥ śīghraṃ buddhatvamāpnute- ||ti ||",
  "S08n739:244": "sarvakalpapuṇyasiddhitantraṃ || ||",
  "S08n739:245": "“atha sarvakalpaprajñāsiddhitantramanuvyākhyāsyāmi ||",
  "S08n739:246": "tatrādita eva hṛdayaprajñāsiddhitantraṃ |",
  "S08n739:247": "a-akṣarapraveśena sarvākṣaravijānanā |",
  "S08n739:248": "svavaktraparavaktraṃ tu bhāvayaṃ siddhimāpnuyād ||",
  "S08n739:249": "ityāha bhagavān mañjuśrīrmahābodhisatvaḥ ||",
  "S08n739:250": "tatredaṃ mudrāprajñāsiddhitantraṃ |",
  "S08n739:251": "prajñā nairvedhikī nāma samādhiriti kīrtitā |",
  "S08n739:252": "tayā tu mudrāḥ sidhyante bhāvayaṃ sidhyati kṣaṇād ||",
  "S08n739:253": "ityāha bhagavān prajñāgryaḥ ||",
  "S08n739:254": "tatredaṃ mantraprajñāsiddhitantraṃ ||",
  "S08n739:255": "prajñāghoṣānugā nāma samādhitvātprapañcataḥ |",
  "S08n739:256": "taya bhāvitayā śīghraṃ mantrasiddhimavāpnuyād ||",
  "S08n739:257": "ityāha bhagavān vajrabuddhiḥ ||",
  "S08n739:258": "tatredaṃ vidyāprajñāsiddhitantraṃ |",
  "S08n739:259": "vidyāmantraviśeṣāṇāṃ viśeṣo nahi vidyate |",
  "S08n739:260": "prajñayā bhāvayannevamāśu siddhirdhruvā bhaved ||",
  "S08n739:261": "ityāha bhagavān sarvatathāgataprajñājñānaḥ ||",
  "S08n739:262": "sarvakalpaprajñāsiddhividhivistaratantraṃ || ||",
  "S08n739:263": "“atha kalpasaṃbhārasiddhitantramanuvyākhyāsyāmī-” tyāha bhagavān vajrapāṇiḥ ||",
  "S08n739:264": "tatrādita eva sarvahṛdasaṃbhārasiddhitantraṃ |",
  "S08n739:265": "sarvapūjāṃ prakurvāṇaḥ saṃ[bhāraṃ hi] vivardhate |",
  "S08n739:266": "kuśalānāṃ tu dharmāṇāṃ tataḥ sidhyati saṃbhṛtaḥ ||",
  "S08n739:267": "tatredaṃ mudrāsaṃbhārasiddhitantraṃ |",
  "S08n739:268": "bahucakrapraveśācca bahumaṇḍala[kalpanāt] |",
  "S08n739:269": "[saṃbhāra]pūjāmudrāṇāṃ mahāsiddhiḥ pravartate ||",
  "S08n739:270": "tatredaṃ mantrasaṃbhārasiddhitantraṃ |",
  "S08n739:271": "anumodanādiyogena saddharmapaṭhanāttathā |",
  "S08n739:272": "bahujāpapradānācca mantrasiddhirdhruvā bhaved || iti ||",
  "S08n739:273": "tatredaṃ vidyāsaṃbhārasiddhitantraṃ |",
  "S08n739:274": "avidyāsuprahīṇatvāt dānapāramitānayāt |",
  "S08n739:275": "saṃbhāraparipūrṇastu śīghraṃ siddhimavāpnute- ||ti ||",
  "S08n739:276": "sarvakalpasaṃbhārasiddhitantraṃ || ||",
  "S08n739:277": "sarvakalpavidhivistaratantraṃ parisamāptaṃ || ||",
  "S08n739:278": "atha vajrapāṇirmahābodhisatvaḥ sarvakulacihnasaṃbhavajñānatantramudājahāra ||",
  "S08n739:279": "tatra kathaṃ vajrasaṃbhavaḥ ? |",
  "S08n739:280": "sa eva bhagavāṃ satvaḥ sarvacittaḥ svayaṃ prabhuḥ |",
  "S08n739:281": "kāyavākcittavajrastu dṛḍhaḥ satvaḥ svayaṃbhuvāṃ ||",
  "S08n739:282": "satvānāmuttamaḥ satvo vajrabhāvanayā hṛdi |",
  "S08n739:283": "vajrasatva iti khyātastu tasmiṃ vajro pratiṣṭhitaḥ ||",
  "S08n739:284": "sa eva jñānayogena buddhānāmasamatviṣāṃ |",
  "S08n739:285": "niḥkramya hṛdayādviśvo viśvarūpo bhavatyapi ||",
  "S08n739:286": "sarvadhāturajaḥsaṃkhyāḥ sa eva tu jino bhavet |",
  "S08n739:287": "tebhyo vai vajrakāyebhyo vajrasatvastu saṃbhavet ||",
  "S08n739:288": "tata evādisatvāstu sarvacihnasamudbhavaḥ |",
  "S08n739:289": "cihnebhyastu mahāsatvāstebhyaḥ sarvamidaṃ nayam || iti ||",
  "S08n739:290": "ya idaṃ śṛṇuyātkaścicchddadhed dhārayed hṛdi |",
  "S08n739:291": "bhāvayecca sadā tuṣṭaḥ śīghraṃ siddhimavāpnuyād ||",
  "S08n739:292": "ityāha bhagavān vajrasatvaḥ ||",
  "S08n739:293": "sarvatathāgatatatvasaṃbhavajñānavidhivistaratantraṃ || ||",
  "S08n739:294": "atha vajrapāṇirmahābodhisatvaḥ sarvakalpasaṃbhavajñānavidhivistaratantramabhāṣat ||",
  "S08n739:295": "tatrādita eva tāvat sarvatathāgatakalpasaṃbhavajñānantantraṃ bhavati |",
  "S08n739:296": "buddhānāmavikalpaṃ tu jñānaṃ bhavati śāśvataṃ |",
  "S08n739:297": "avikalpāttato jñānātkalpanātkalpa ucyate ||",
  "S08n739:298": "tatredaṃ tathāgatakulakalpasaṃbhavajñānatantraṃ |",
  "S08n739:299": "yatrāvikalpaḥ kalpātmā kalpyate kalpanodbhavaḥ |",
  "S08n739:300": "vajrasatvo mahāsatvaḥ tena kalpo nirucyate ||",
  "S08n739:301": "tatredaṃ vajrakulakalpasaṃbhavajñānatantraṃ |",
  "S08n739:302": "yathā likhya hi kalpayante vidhayaḥ kalpasiddhidāḥ |",
  "S08n739:303": "tena kalpa iti prokto vikalparahitātmabhiḥ ||",
  "S08n739:304": "tatredaṃ padmakulakalpasaṃbhavajñānatantraṃ |",
  "S08n739:305": "rāgo vikalpasaṃbhūtaḥ sa ca padme pratiṣṭhitaḥ |",
  "S08n739:306": "tatastu kalpasthāyinyaḥ siddhayaḥ saṃbhavanti hi ||",
  "S08n739:307": "tatredaṃ maṇikulakalpasaṃbhavajñānatantraṃ |",
  "S08n739:308": "maṇayo hyavikalpāstu prabhāvaiḥ susamucchritāḥ |",
  "S08n739:309": "evaṃstu siddhayo divyāḥ saṃbhavantyavikalpitāḥ ||",
  "S08n739:310": "ityāha bhagavān vajradharaḥ ||",
  "S08n739:311": "sarvakulakalpasaṃbhavajñānatantraṃ || ||",
  "S08n739:312": "atha sarvakalpahṛdayasaṃbhavajñānatantraṃ ||",
  "S08n739:313": "manīṣitavidhānaistu sidhyate tu manīṣitaṃ |",
  "S08n739:314": "samādhisādhano hṛdsthaḥ hṛdayastu tena cocyate ||",
  "S08n739:315": "atha sarvamudrāsaṃbhavajñānatantraṃ ||",
  "S08n739:316": "duratikramo yathābhedyo rājamudrāgraśāsanaḥ |",
  "S08n739:317": "mahātmacihnaviśvastu tathā mudreti kīrtitā ||",
  "S08n739:318": "atha mantrasaṃbhavajñānatantraṃ ||",
  "S08n739:319": "anatikrama[ṇo ca] hi durbhedyo guhya eva ca |",
  "S08n739:320": "mantryate guhyasiddhyatvaṃ mantrastena nirucyate ||",
  "S08n739:321": "atha vidyāsaṃbhavajñānatantraṃ ||",
  "S08n739:322": "avidyāvipraṇāśāya vāgvidyo[ttama]siddhaye |",
  "S08n739:323": "vidyate vedanāsiddhistena vidyā prakīrtite ||",
  "S08n739:324": "tyāha bhagavān vajradharaḥ ||",
  "S08n739:325": "sarvakalpahṛdayādisaṃbhavajñānatantraṃ | ||",
  "S08n739:326": "atha sarvakalpajñānotpattitantraṃ ||",
  "S08n739:327": "tatrādita eva hṛdayajñānotpattitantro bhavati ||",
  "S08n739:328": "hṛdayaṃ japya vijñeyamātmano vā parasya vā |",
  "S08n739:329": "bhavyaṃ bhūtaṃ bhaviṣyaṃ ca yaḥ paśyati śṛṇoti ca ||",
  "S08n739:330": "tatredaṃ mudrājñānotpattitantraṃ bhavati |",
  "S08n739:331": "mudrāmekatarāṃ badhvā yathāvadvidhinā manaḥ |",
  "S08n739:332": "kṛtvā nirīkṣellokaṃ tu sarvaṃ jñeyaṃ yathoparī- ||ti ||",
  "S08n739:333": "tatredaṃ mantrajñānotpattitantraṃ |",
  "S08n739:334": "sakṛduccārayanmantraṃ brūyājjihvāṃ svakīntu yaḥ |",
  "S08n739:335": "bhavyaṃ bhūtaṃ bhaviṣyaṃ ca tatsarvaṃ satyamāvahed ||",
  "S08n739:336": "ityāha bhagavānavalokiteśvaraḥ ||",
  "S08n739:337": "tatredaṃ vidyājñānotpattitantraṃ |",
  "S08n739:338": "sakṛduccārya vidyāṃ tu vedayenmanasā sa tu |",
  "S08n739:339": "bhavya bhūtaṃ bhaviṣyaṃ [ca vajravākśāsa]naṃ yathe- ||ti ||",
  "S08n739:340": "sarvakalpajñānotpattividhivistaratantraṃ parisamāptaṃ || ||",
  "S08n739:341": "atha sarvakulasādhāraṇaguhyakāyavākcittavajramudrāsādhanatantraṃ bhavati ||",
  "S08n739:342": "tatredaṃ tathāgatakulaguhyakāyamudrāsādhanaṃ bhavati |",
  "S08n739:343": "yathā tathā niṣaṇṇastu paryaṅkena tu sādhayet |",
  "S08n739:344": "yathā lekhyānusāreṇa mahāsatvaḥ prasidhyatī- ||",
  "S08n739:345": "tyāha bhagavān vajrasatvaḥ ||",
  "S08n739:346": "tatredaṃ vajrakulaguhyakāyamudrāsādhanaṃ bhavati |",
  "S08n739:347": "pratyālīḍhasusaṃsthānaṃ yathā lekhyānusārataḥ |",
  "S08n739:348": "sādhayeta susaṃkruddhaḥ sidhyate nātra saṃśaya ||",
  "S08n739:349": "ityāha bhagavān vajrahuṃkāraḥ ||",
  "S08n739:350": "tatredaṃ padmakulaguhyakāyamudrāsādhanaṃ bhavati |",
  "S08n739:351": "vajraparyaṅkasaṃsthaṃ tu vajrabandhaṃ karadvayaṃ |",
  "S08n739:352": "samādhikāyo bhūtvā tu sādhayetpadmasaṃbhavam ||",
  "S08n739:353": "ityāha bhagavān padmasatvaḥ ||",
  "S08n739:354": "tatredaṃ maṇikulaguhyakāyamudrāsādhanaṃ bhavati |",
  "S08n739:355": "utthito vā niṣaṇṇo vā caṅkraman vā yathā tathā |",
  "S08n739:356": "vajraratnābhiṣekeṇa sidhyate natra saṃśaya ||",
  "S08n739:357": "ityāha bhagavān vajragarbhaḥ |",
  "S08n739:358": "tatredaṃ tathāgatakulaguhyavāṅmudrāsādhanatantraḥ |",
  "S08n739:359": "nātisyanditajihvāgradantoṣṭhadvayasaṃyutā |",
  "S08n739:360": "sādhayetsarvakalpāntu vajravāksvaravarjite- ||",
  "S08n739:361": "tyāha bhagavān vajravācaḥ |",
  "S08n739:362": "tatredaṃ vajrakulaguhyavāṅmudrāsādhanatantraṃ |",
  "S08n739:363": "meghaghūllita-huṃ-kārakrodhagaṃbhīravāksthirā |",
  "S08n739:364": "krodhasphuṭā mahāvajraṃ vajrakrodhavāgsādhanam ||",
  "S08n739:365": "ityāha bhagavān vajrahuṃkāraḥ ||",
  "S08n739:366": "tatredaṃ padmakulaguhyavāṅmudrāsādhanatantraṃ |",
  "S08n739:367": "anucchvāsaṃ sūkṣma[śvāsaṃ sūkṣmavācāsusaṃ] sphuṭaṃ |",
  "S08n739:368": "sidhyate sarvajāpāni samādhijñānagarbhaye- ||",
  "S08n739:369": "tyāha sarvatathāgatasamādhijñānagarbhaḥ ||",
  "S08n739:370": "tatredaṃ maṇikulaguhyavāṅmudrā[sādhana] tantraṃ |",
  "S08n739:371": "suparisphuṭayā vācā praṇāmaparamaḥ sadā |",
  "S08n739:372": "japete vinayaiścāpi sarvamāśu prasidhyatī- ||",
  "S08n739:373": "tyāha bhagavān sarvatathāgatapūjāvi[dhivista]rakarmā ||",
  "S08n739:374": "tatredaṃ tathāgatakulaguhyacittamudrāsādhanatantraṃ |",
  "S08n739:375": "kāmo hi bhagavāṃcchaśvaḥ sarvasatvasukhapradaḥ |",
  "S08n739:376": "vajrasatvaḥ svayame[va i]ti bhāvyāśu sidhyatī- ||",
  "S08n739:377": "tyāha bhagavān kāmaḥ |",
  "S08n739:378": "tatredaṃ vajrakulaguhyacittamudrāsādhanatantraṃ |",
  "S08n739:379": "sarvasatvahitārthāya duṣṭānāṃ [vinayārthāya] |",
  "S08n739:380": "buddhaśāsanarakṣārthaṃ krodhaḥ siddhikaraḥ para ||",
  "S08n739:381": "ityāha bhagavān sarvatathāgatavajrahuṃkāraḥ |",
  "S08n739:382": "tatredaṃ padmakulaguhyacittamudrāsādhanatantaṃ |",
  "S08n739:383": "yathā padmamaliṣṭhaṃ tu vāsadoṣaiḥ surāgavān |",
  "S08n739:384": "tathā me rāgadoṣaistu bhavedrāgaḥ sa sidhyatī- ||",
  "S08n739:385": "tyāha bhagavān padmarāgaḥ ||",
  "S08n739:386": "tatredaṃ maṇikulaguhyacittamudrāsādhanatantraṃ |",
  "S08n739:387": "kadā nu sarvasatvānāṃ sarvakāryārthasiddhaye |",
  "S08n739:388": "ratnavarṣāṇi varṣeyaṃ siddhaḥ sarvāśu sidhyatī- |",
  "S08n739:389": "tyāha bhagavānāryākāśagarbhaḥ |",
  "S08n739:390": "tatredaṃ tathāgatakulaguhyavajramudrāsādhanatantraṃ |",
  "S08n739:391": "utthito vā niṣaṇṇo vā [caṅkramanvā] yathā tathā |",
  "S08n739:392": "vāmamudrāguhyakaraḥ sarvaṃ kurvaṃ sa sidhyatī- ||",
  "S08n739:393": "tyāha bhagavāṃ sarvatathāgataguhyavajrapā[ṇiḥ ||",
  "S08n739:394": "tatredaṃ vajrakulaguhyavajramudrāsādhanatantraṃ ||]",
  "S08n739:395": "yathā tathā sthitaścaiva kurvan cāpi yathā tathā |",
  "S08n739:396": "vakrajrodhāṅguliṃ badhvā vastracchannāṃ tu sidhyatī- ||",
  "S08n739:397": "tyāha bhagavā[n sarvatathāgatakrodharājaḥ ||",
  "S08n739:398": "tatredaṃ padmakulagu]hyavajramudrāsādhanatantraṃ |",
  "S08n739:399": "padmamuṣṭiṃ tu vāmena kareṇācchāditena tu |",
  "S08n739:400": "badhvā yathā śīghraṃ padma[siddhimavāpnuyād ||",
  "S08n739:401": "ityāha bhagavānavalokiteśva]raḥ ||",
  "S08n739:402": "tatredaṃ maṇikulaguhyavajramudrāsādhanatantraṃ |",
  "S08n739:403": "ratnamuṣṭiṃ tu badhvā vai vāmācchāditasatka[raḥ |",
  "S08n739:404": "yathā tathā kriyate vai ratnasiddhimavāpnu] yād ||",
  "S08n739:405": "ityāha bhagavānākāśagarbhaḥ |",
  "S08n739:406": "tatredaṃ sarvakulaguhyasādhāraṇamudrāsādhanatantraṃ |",
  "S08n739:407": "mahāmu[drāprayogeṇa svasatvasamādhinā hi |]",
  "S08n739:408": "vajravāgvajradṛṣṭibhyāmacirātsiddhiruttame- ||",
  "S08n739:409": "tyāha bhagavān sarvatathāgatavajrasatvaḥ ||",
  "S08n739:410": "sarvakulaguhya [kāyavākcittavajramudrāsādhanatantraṃ sa]māptaṃ || ||",
  "S08n739:411": "atha bhagavān vajrapāṇiḥ sarvatathāgatanāhūyaivamāha |",
  "S08n739:412": "“pratipadyata bhagavantastathā[gatā idaṃ kalpamadhitiṣṭhanti prativedayanti |”",
  "S08n739:413": "atha sa]rvatathāgatāḥ punaḥ samājamāgamya,",
  "S08n739:414": "punarapi sādhukārāṇyadaduḥ |",
  "S08n739:415": "sādhu te vajrasatvāya vajraratnā[ya sādhu te |",
  "S08n739:416": "vajradharmāya te sādhu sādhu te] vajrakarmaṇe ||",
  "S08n739:417": "subhāṣitamidaṃ sūtraṃ vajrayānamanuttaraṃ |",
  "S08n739:418": "sarvatathāgataguhyaṃ mahāyānābhisaṃgraham ||i[ti ||",
  "S08n739:419": "sarvatathāgatatatvasaṃgra]hāt sarvakalpānuttaratantraṃ parisamāptaṃ || ||",
  "S08n739:420": "EPILOGUE OF THE SARVA-TATHAGATA-TATTVA-SANGRAHA",
  "S08n739:421": "atha vajrapāṇirmahābodhisatvaḥ utthāyāsa[nād bhagavantamanena nāmāṣṭaśatenādhyeṣāmā]sa |",
  "S08n739:422": "vajradhātu mahāsatva sarvārtha paramārthaka |",
  "S08n739:423": "śākyarāja mahājñāna vajrātmaka namo'stu te ||1 ||",
  "S08n739:424": "[satvasaṃbhava tatvārtha satvahetu mahānaya |]",
  "S08n739:425": "mahāsatvārtha kāryārtha satvasatva namo'stu te ||2 ||",
  "S08n739:426": "buddhadharma mahādharma dharmacakrapravartaka |",
  "S08n739:427": "ma[hāvacana vidyāgrya mahāsatva namo'stu te ||]3 ||",
  "S08n739:428": "mahākarma mahārakṣa sarvakarma prasādhaka |",
  "S08n739:429": "mahātma satvacaryāgra satvaheto namo'stu te ||4 ||",
  "S08n739:430": "[sarvapāramitāprāpta sarvajñajñānavedaka |",
  "S08n739:431": "sarvasa]tva mahopāya mahāprajñā namo'stu te ||5 ||",
  "S08n739:432": "mahākāruṇikāgryāgrya kāruṇya karuṇātmaka |",
  "S08n739:433": "sarvadā[na mahāmaitrī sarvakāra namo'stu te ||]6 ||",
  "S08n739:434": "śākyasiṃha mahāśākya śākyaśākya mahāmune |",
  "S08n739:435": "vibho mahāvinaya neyārtha vinayāgra namo'stu [te ||7 ||",
  "S08n739:436": "dharmadhātu samaprāpta dharmadhātu tathāga]ta |",
  "S08n739:437": "vajranātha mahānātha satvarāśi namo'stu te ||8 ||",
  "S08n739:438": "mahāprabha mahāloka mahāvīrya mahābala |",
  "S08n739:439": "ma[hāvīra suvīrāgrya śambhu vīra namo'stu te ||]9 ||",
  "S08n739:440": "brahman svayaṃbhū bhagavan śākyavīra mahāmune |",
  "S08n739:441": "sarvātmaka mune śuddha dharmarāja namo'stu te ||10 ||",
  "S08n739:442": "ā[kāśakāya kāyāgrya trikāyākāyabhā]vaka |",
  "S08n739:443": "sarvakāya mahākāya vajrakāya namo'stu te ||11 ||",
  "S08n739:444": "avāca vāca [vācāgrya trivācāvācadarśaka |",
  "S08n739:445": "sarvavāca] sumahāvāca vajravāca namo'stu te ||12 ||",
  "S08n739:446": "acitta citta cittāgrya tricittācittadarśaka |",
  "S08n739:447": "sarvacitta mahācitta [vajracitta namo'stu te ||13 ||",
  "S08n739:448": "avajra vajra va]jrāgrya trivajrāvajraśodhaka |",
  "S08n739:449": "sarvavajra mahāvajra vajravajra namo'stu te ||14 ||",
  "S08n739:450": "sarvavyāpi bhavāgryāgrya su[gatādhipati jaya |",
  "S08n739:451": "traidhātukamahārāja] vairocana namo'stu te ||15 ||",
  "S08n739:452": "nāmāṣṭaśatakaṃśca tadyaḥ kaścicchṛṇuyā sakṛt |",
  "S08n739:453": "paṭhedvā bhāvayedvāpi [sarvo buddhatvamāpnuyāt ||16 ||",
  "S08n739:454": "adhyeṣayā]mi tvānnātha sarvasatvahitārthataḥ |",
  "S08n739:455": "mahākāruṇyamutpādya dharmacakraṃ pravartaye- ||17 ||ti ||",
  "S08n739:456": "[atha bhagavān vairocanaḥ sarvatathāgatadhipatinā]jñāvacanamupaśrutya,",
  "S08n739:457": "sarvatathāgatānāhūyaivamāha |",
  "S08n739:458": "“pratipadyata bhagavantaḥ tathāgatāḥ samā[jamāpantum” iti ||",
  "S08n739:459": "atha sarvatathāga]tāḥ samājamāpadya,",
  "S08n739:460": "imāṃ gāthāmabhāṣanta |",
  "S08n739:461": "sarvasatvahitārthāya sarvalokeṣu sarvataḥ |",
  "S08n739:462": "[yathā vinayato viśvaṃ dharmacakraṃ pravartyatām || iti ||]",
  "S08n739:463": "athāsmin bhāṣitamātre sarvabuddhakṣetreṣu sarvalokadhātuṣu sarvasatvānāṃ purataḥ spharya yāvatsarva[paramāṇurajomaṇḍaleṣu bhagavān śākyamuni]stathāgato dharmacakraṃ pravartayāmāsa ||",
  "S08n739:464": "atha vajrapāṇirmahābodhisatvaḥ punarapīmāṃ gāthamabhāṣa[t |",
  "S08n739:465": "sarvasatvahitārthāya sarvalokeṣu] sarvataḥ |",
  "S08n739:466": "yathā vinayato viśvaṃ vajracakraṃ pravartyatām || iti ||",
  "S08n739:467": "athāsmin bhāṣitamātre tathaiva sarvabuddhakṣe[treṣu yāvat sarvaparamāṇurajomaṇḍaleṣu bha]gavān vajradhātustathāgato vajradhātvādīn sarvavajracakrāṇi pravartayāmāsa ||",
  "S08n739:468": "atha trilokavijayo [mahābodhisatva imāṃ] gāthāmabhāṣat |",
  "S08n739:469": "sarvasatvahitārthāya sarvalokeṣu sarvataḥ |",
  "S08n739:470": "yathā vinayato viśvaṃ krodhacakraṃ pravartyatām ||[iti ||",
  "S08n739:471": "athāsmin bhāṣitamātre tathaiva] sarvabuddhakṣetreṣu yāvat sarvaparamāṇurajomaṇḍaleṣu bhagavāṃstrilokavijayī tathāgataḥ sarvatathāgatakro[dhacakraṃ pravartayāmāsa ||",
  "S08n739:472": "athāryāva]lokiteśvaro bodhisatva imāṃ gāthāmabhāṣat |",
  "S08n739:473": "sarvasatvahitārthāya sarvalokeṣu sarvataḥ |",
  "S08n739:474": "yathā vi[nayato viśvaṃ padmacakraṃ pravartyatām || iti ||]",
  "S08n739:475": "athāsmin bhāṣitamātre tathaiva sarvabuddhakṣetreṣu yāvat sarvaparamāṇurajomaṇḍaleṣu bhagavāṃ dharmarājā tathāgataḥ padmacakraṃ pravartayāmāsa ||",
  "S08n739:476": "athāryākāśagarbho bodhisatva imāṃ gāthāmabhāṣat |",
  "S08n739:477": "sarvasatvahitārthāya sarvalokeṣu sarvataḥ |",
  "S08n739:478": "yathā vinayato viśvaṃ maṇicakraṃ pravartyatām || iti ||",
  "S08n739:479": "athāsmin[bhāṣitamātre sarvabuddhakṣetrāntargata]sarvasatvāḥ sūkṣmā vā sthūlā vā te sarve sarvatathāgataṃ sumerugirimūrdhni vajramaṇiratnaśikharakūṭāgāre sarvatathā[gatasiṃhāsane sthitvā vajradhātvādīn sarva]cakrāṇi pravartayantaṃ sarvato'drākṣuriti ||",
  "S08n739:480": "atha vajrapāṇirmahābodhisatvaḥ tasyāṃ velāyāmimāṃ gā[thāmabhāṣat |",
  "S08n739:481": "sarvasatvahitārthāya pra]tipadyasva kāryataḥ |",
  "S08n739:482": "mānuṣyamavatārāgryaṃ vajracakraṃ pravartyatām || iti ||",
  "S08n739:483": "atha punarapi bhagavān sarvata[thāgatānāhūyaivamāha |",
  "S08n739:484": "“pratipadyata bha]gavantastathāgatāḥ punaḥ samājamāpantum” iti ||",
  "S08n739:485": "atha bhagavantaḥ sarvatathāgatāḥ punaḥ samājamā[padya,",
  "S08n739:486": "vairocanasya hṛdaye praviṣṭā]iti ||",
  "S08n739:487": "atha bhagavān vairocanastathāgataḥ sarvatathāgatakāyavākcittavajramātmānamavabudhya,",
  "S08n739:488": "va[jrapāṇimevamāha |",
  "S08n739:489": "“praviśakulapu]tra tvamapi mama hṛdaye;",
  "S08n739:490": "sarvatathāgatasarvavajrakulasarvamaṇḍalāḥ sarvatathāgatahṛdayeṣu samanupra[viṣṭāḥ” |",
  "S08n739:491": "atha vajrapāṇirmahābodhisatvaḥ] sarvatathāgatānujñāta imāṃ gāthāmabhāṣat |",
  "S08n739:492": "sarvasatvahitārthāya pratipadyāmi sarvataḥ |",
  "S08n739:493": "praveṣṭuṃ sarvabuddhānāṃ kā[yavākcittasya vajra || iti ||",
  "S08n739:494": "athāsmin bhā]ṣitamātre yāvantastathāgatāḥ sarvalokadhātuparamāṇurajaḥsameṣu sarvalokadhātuṣu tiṣṭhanti te tathā [gatā ekaikena sarvaloka]dhātuparamāṇurajaḥsamāḥ spharaṇakāyāḥ bhagavato vairocanasya hṛdaye praviṣṭāḥ |",
  "S08n739:495": "atha vajrapāṇirmahābodhisa[tvaḥ sarvatathāgateṣu] bhagavataśca vairocanasya sarvakāyeṣu sarvavākpravartanasthāneṣu sarvacittasantatipravāheṣu sarvavajranayeṣu sarvā[ṅgapratyaṅgeṣu sarvasthāneṣu] sarvalakṣaṇeṣu sarvānuvyañjaneṣu sarvaromakūpeṣu sarvaparamāṇurajomaṇḍaleṣu ca hṛdayeṣu praviṣṭvā sthitā iti ||",
  "S08n739:496": "[atha bhagavānacirābhi] saṃbuddhaḥ sarvatathāgatakāyavākcittavajraḥ sarvatathāgatakāyamātmānamavabudhya,",
  "S08n739:497": "tasmāt sumerugirimūrdhādyena [bodhimaṇḍaṃ tenopajagā]mopetya,",
  "S08n739:498": "bhagavato bodhivṛkṣasyādhastāt lokānuvartanatayā,",
  "S08n739:499": "punastṛṇāni gṛhyedamudānamudānayāmāsa |",
  "S08n739:500": "a[ho hyagrārtha ātmanaḥ sa]tvārthaḥ satvaśāsināṃ |",
  "S08n739:501": "yad vineyavaśāddhīrāstīrthadṛṣṭyā vihanti hi ||",
  "S08n739:502": "avineyasya lokasya durdṛṣṭyāndhasya sarvataḥ |",
  "S08n739:503": "jñā[nābhayā śodhanārthaṃ buddhabo]dhimavāpnuyād || iti ||",
  "S08n739:504": "atha kāmāvacarā devā bhagavatastatvamajānanto brūvan |",
  "S08n739:505": "“kiṃ bho śramaṇa evaṃ tīvrāṇyevaṃ raudrāṇi bo[dhyārthāya] duḥkhānyutsahasī-” ti |",
  "S08n739:506": "atha bhagavāṃstāni tṛṇānyāstaryopaviṣṭvā tāṃ devānevamāha |",
  "S08n739:507": "“pratipadyata mārṣā mama bodhiṃ [prāptum” iti |",
  "S08n739:508": "atha kāmāva]carā devā bhagavato bhāṣitasyārthamajānanto yena śakro devānāmindraḥ tenopajagāmopetya,",
  "S08n739:509": "śakraṃ devānāmindrami[daṃ vṛttāntamārocayā]māsa |",
  "S08n739:510": "atha śakro devānāmindraḥ sarvakāmāvacaradevasaṅghaparivāro rūpāvacarādhipatiṃ mahābrahmāṇamidaṃ [vṛttāntamārocayā]māsa |",
  "S08n739:511": "atha mahābrahmā sarvakāmāvacararūpāvacaradevasahitastrilokādhipatimīśvaraṃ taṃ vṛttāntamāroca[yāmāsa ||",
  "S08n739:512": "atha mahe]śvarastrilokādhipatirnārāyaṇādīn sarvadevādhipatīnevamāha |",
  "S08n739:513": "“pratipadyata mārṣāstathāgato'rhaṃ samyaksaṃbuddho [lokānuvartanatayā pu]naranuttarāṃ samyaksaṃbodhiṃ darśayiṣyati |",
  "S08n739:514": "māmantryā evaṃ vidyen na tathāgato mānuṣo bhavati,",
  "S08n739:515": "devā eva [tathāgatā bhavanti],",
  "S08n739:516": "manuṣe ghaṭayeyuḥ,",
  "S08n739:517": "na tathāgatatva iti |",
  "S08n739:518": "tatsādhu pratipadyata tatra pūjanāya gantu” miti |",
  "S08n739:519": "atha maheśva[rādidevādhipatayaḥ sthitvā] bodhimaṇḍe,",
  "S08n739:520": "yena ca bhagavān bodhimaṇḍaniṣaṇṇaḥ tenopajagāmopetya ca bhagavataḥ pādau śirasābhivandya,",
  "S08n739:521": "bhagavantamevamāhuḥ |",
  "S08n739:522": "[“pratipadya bha]gavannasmākamanukampāmupādāya,",
  "S08n739:523": "asmāt tṛṇasaṃstarādutthāya,",
  "S08n739:524": "divyeṣvāsaneṣu niṣadyānuttarāṃ samayaksaṃbodhimabhisaṃboddhu” ||",
  "S08n739:525": "atha [bhagavān de]vādhipatīnevamāha |",
  "S08n739:526": "“pratipadyata mārṣā mamānuttarāṃ samayaksaṃbodhi dātu” miti |",
  "S08n739:527": "atha te evamāhur |",
  "S08n739:528": "“na vayaṃ bhagavaṃ samarthā bodhiṃ da[ātuṃ | ]",
  "S08n739:529": " yadi vayaṃ samarthā bhavemastadātmanaivābhisaṃbodhimabhisaṃbudhyemahī-” ti ||",
  "S08n739:530": "atha bhagavānidamevārthamuddīpayaṃ bhūyasyā mātrayā i[māṃ gāthā]mabhāṣat |",
  "S08n739:531": "na sā rūpi na cārūpi na satyaṃ na mṛṣāśuci |",
  "S08n739:532": "buddhabodhiridaṃ jñānamavabudhya jino bhaved || iti ||",
  "S08n739:533": "atha te devādhipa[tiyo mu]hūrtaṃ tūṣṇīmbhāvena tasthuḥ ||",
  "S08n739:534": "atha bhagavāṃstatastṛṇāsanādutthāya,",
  "S08n739:535": "tāṃ devānevamāha |",
  "S08n739:536": "“pratipadyata mārṣā īdṛśaṃ jñānamavaboddhuṃ |",
  "S08n739:537": "” [ta e]vamāhur |",
  "S08n739:538": "“na śaktamo bhagavan” ||",
  "S08n739:539": "atha bhagavāṃstasminnevāsane niṣadyemāṃ gāthāmabhāṣat |",
  "S08n739:540": "manasaḥ prativedyena bodhicittaṃ dṛḍhīkuru |",
  "S08n739:541": "vajraṃ satve dṛḍhīkṛtvā buddhamātmānubhāvaya ||",
  "S08n739:542": "atha ta evamāhur |",
  "S08n739:543": "“evamastv” iti kṛtvā sarve prakrāntāḥ ||",
  "S08n739:544": "atha bhagavān rātrau prabhātāyāṃ[lokānu]vartanatayā mārāṃ jitvānuttarāṃ samyaksaṃbodhimabhisaṃbudhya,",
  "S08n739:545": "aśeṣānavaśeṣa[satvadhātuṣu sarvasatvahitārthāya,",
  "S08n739:546": "svahṛda]yāvasthitamāryavajrapāṇinamanena nāmāṣṭaśatenābhistauti |",
  "S08n739:547": "vajrasatva mahāsatva [mahāyāna mahātmaka |",
  "S08n739:548": "mahāprabha mahāśu]ddha mahānātha namo'stu te ||1 ||",
  "S08n739:549": "vajrarāja mahāvajra vajra sarvatathāgata |",
  "S08n739:550": "mahāsatva mahāvīrya mahopāya namo'stu te ||2 ||",
  "S08n739:551": "vajrarā[ga mahāśuddha sa]rvasaukhya mahāsukha |",
  "S08n739:552": "sukhāgryānādinidhana mahākāma namo'stu te ||3 ||",
  "S08n739:553": "vajrasādhu mahātuṣṭi sādhukāra praharṣaka |",
  "S08n739:554": "mahāharṣa mahāmo[dana] prāmodya namo'stu te ||4 ||",
  "S08n739:555": "vajraratna mahārāja svabhiṣeka mahāmate |",
  "S08n739:556": "sarvaratna mahāśobha vibhūṣaṇa namo'stu te ||5 ||",
  "S08n739:557": "vajrateja ma[hāteja] vajraprabha mahādyute |",
  "S08n739:558": "jinaprabha mahājvāla buddhaprabha namo'stu te ||6 ||",
  "S08n739:559": "vajraketu mahāketu mahādhvaja dhanaprada |",
  "S08n739:560": "ākāśaketo mahā[yaṣṭi tyā]gadhvaja namo'stu te ||7 ||",
  "S08n739:561": "vajrahāsa mahāhāsa mahāprīti pramodana |",
  "S08n739:562": "prītivega ratiprīte dharmaprīte namo'stu te ||8 ||",
  "S08n739:563": "vajradharma mahā[dharma sarva]rdharma suśodhaka |",
  "S08n739:564": "buddhadharma sudharmāgrya rāgadharma namo'stu te ||9 ||",
  "S08n739:565": "vajratīkṣṇa mahākośa prajñājñāna mahāmate |",
  "S08n739:566": "pāpaccheda ma[hākhaḍga bu]ddhaśastra namo'stu te ||10 ||",
  "S08n739:567": "vajrahetu mahācakra buddhacakra mahānidhi |",
  "S08n739:568": "sarvamaṇḍala dharmāgra dharmacakra namo'stu te ||11 ||",
  "S08n739:569": "vajrabhā[ṣa mahābhāṣa] niḥprapañca mahākṣara |",
  "S08n739:570": "anakṣara mahājāpa buddhavāca namo'stu te ||12 ||",
  "S08n739:571": "vajrakarma sukarmāgrya mahākarma sukarmakṛt |",
  "S08n739:572": "guhyapū[ja mahāpūja buddhapūja namo]stu te ||13 ||",
  "S08n739:573": "vajrarakṣa mahāvarma kavacāgrya mahādṛḍha |",
  "S08n739:574": "mahārakṣa mahāsāra buddhavīrya namo'stu te ||14 ||",
  "S08n739:575": "vajrayakṣa mahākrodha sarvaduṣṭabhayānaka |",
  "S08n739:576": "sarvabuddhamahopāya agrayakṣa namo'stu te ||15 ||",
  "S08n739:577": "mahāsandhi mahāmudra mahāsamayabandhaka |",
  "S08n739:578": "mahāmuṣṭe samudrāgrya vajramuṣṭe namo'stu te ||16 ||",
  "S08n739:579": "vandyo mānyaśca pūjyaśca satkartavyastathāgataiḥ |",
  "S08n739:580": "yasmādanādinidhanaṃ bodhicittaṃ tvamucyase ||17 ||",
  "S08n739:581": "tvāmāsādya jināḥ sarve bodhisatvāśca śauriṇaḥ |",
  "S08n739:582": "saṃbhūtā saṃbhaviṣyanti buddhabodhyagrahetavaḥ ||18 ||",
  "S08n739:583": "namaste vajrasattvāya vajraratnāya ca te namaḥ |",
  "S08n739:584": "namaste vajradharmāya namaste vajrakarmaṇe ||19 ||",
  "S08n739:585": "tvāmabhiṣṭutya nāmāgraiḥ praṇamya ca subhāvataḥ |",
  "S08n739:586": "yatpuṇyaṃ tena sarvo hi buddhabodhimavāpnuyāt ||20 ||",
  "S08n739:587": "yedamuccārayetsamyagnāmāṣṭaśatamuttamaṃ |",
  "S08n739:588": "sakṛdvāraṃ subhaktisthaḥ sarvabuddhatvamāpnuyād ||",
  "S08n739:589": "ityāha bhagavān buddhaḥ ||",
  "S08n739:590": "atha vajrapāṇiṃ mahābodhisatvaṃ te sarvatathāgatā [ekakaṣṭhe]na sādhukārāṇyanuprādān ||",
  "S08n739:591": "sādhu te vajrasatvāya vajraratnāya sādhu te |",
  "S08n739:592": "vajradharmāya te sādhu sādhu te vajrakarmaṇe ||",
  "S08n739:593": "subhāṣitami[daṃ sūtraṃ] vajrayānamanuttaraṃ |",
  "S08n739:594": "sarvatathāgataṃ guhyaṃ mahāyānābhisaṃgraham || iti ||",
  "S08n739:595": "idam [avocadbhagavānāttamanāḥ satathāratāryabodhisatvaśca sarvaḥ svahṛdaye praviśya bhagavataśca vajrasatvasya ca] bhāṣitamabhyanandanniti ||",
  "S08n739:596": "[sarvatathāgatatatvasaṃgrahaṃ nāma mahāyānasū]traṃ samāptam || ||",
  "S08n739:597": " ||oṃ namo buddhāya ||"
}