{
  "S03n237:0": "14. supāraga-jātakam",
  "S03n237:1": "dharmāśrayaṃ satyavacanamapyāpadaṃ nudati prāgeva tatphalamiti dharmānuvartinā bhavitavyam |",
  "S03n237:2": "tadyathānuśrūyate-",
  "S03n237:3": "bodhisattvabhūtaḥ kila mahāsattvaḥ paramanipuṇamatirnausārathirbabhūva |",
  "S03n237:4": "dharmatā hyeṣā bodhisattvānāṃ prakṛtimedhāvitvādyaduta yaṃ yaṃ śāstrātiśayaṃ jijñāsante kalāviśeṣaṃ vā tasmiṃstasminnadhikatarā bhavanti medhāvino jagataḥ |",
  "S03n237:5": "atha sa mahātmā viditajyotirgatitvāddigvibhāgeṣvasammūḍhamatiḥ parividitaniyatāgantukautpātikanimittaḥ kālākālakramakuśalo mīnatoyavarṇabhaumaprakāraśakuniparvatādibhiścihnaiḥ sūpalakṣitasamudradeśaḥ smṛtimānvijitatandrīnidraḥ śītoṣṇavarṣādiparikhedasahiṣṇurapramādī dhṛtimānāharaṇāpaharaṇakuśalatvādīpsitaṃ deśaṃ prāpayitā vaṇijāmāsīt |",
  "S03n237:6": "tasya paramasiddhayātratvātsupāraga ityeva nāma babhūva |",
  "S03n237:7": "tadadhyuṣitaṃ ca pattanaṃ supāragamityevākhyātamāsīt |",
  "S03n237:8": "yadetarhi sūpāragamiti jñāyate |",
  "S03n237:9": "so'pi maṅgalasammatatvād vṛddhatve'pi sāṃyātrikairyātrāsiddhikāmairvahanamabhyarthanasatkārapuraḥsaramāropyate sma |",
  "S03n237:10": "atha kadācidbharukacchādabhiprayātāḥ suvarṇabhūmivaṇijo yātrāsiddhikāmāḥ supāragaṃ pattanamupetya taṃ mahāsattvaṃ vahanārohaṇārthamabhyarthayāmāsuḥ |",
  "S03n237:11": "sa tānuvāca-",
  "S03n237:12": "jarājñayā saṃhriyamāṇadarśane śramābhipātaiḥ pratanūkṛtasmṛtau |",
  "S03n237:13": "svadehakṛtye'pyavasannavikrame sahāyatā kā pariśaṅkyate mayi ||1 ||",
  "S03n237:14": "vaṇija ūcuḥ-viditeyamasmākaṃ yuṣmaccharīrāvasthā |",
  "S03n237:15": "satyapi ca vaḥ parākramāsahatve naiva vayaṃ karmaviniyogena yuṣmānāyāsayitumicchāmaḥ | kiṃ tarhi?",
  "S03n237:16": "tvatpādapaṅkajasamāśrayasatkṛtena",
  "S03n237:17": "maṅgalyatāmupagatā rajasā tviyaṃ nauḥ |",
  "S03n237:18": "durge mahatyapi ca toyanidhāvamuṣmin",
  "S03n237:19": "svasti vrajediti bhavantamupāgatāḥ smaḥ ||2 ||",
  "S03n237:20": "atha sa mahātmā teṣāmanukampayā jarāśithilaśarīro'pi tadvahanamāruroha |",
  "S03n237:21": "tadadhirohaṇācca pramuditamanasaḥ sarva eva te vaṇijo babhūvurniyatamasmākamuttamā yātrāsiddhiriti |",
  "S03n237:22": "krameṇa cāvajagāhire vividhamīnakulavicaritamanibhṛtajalakalakalārāvamanilabalavilāsapravicalitataraṅgaṃ bahuvidharatnairbhūmiviśeṣairarpitaraṅgaṃ phenāvalīkusumadāmavicitramasurabalabhujagabhavanaṃ durāpapātālamaprameyatoyaṃ mahāsamudram |",
  "S03n237:23": "athendranīlaprakarābhinīlaṃ sūryāṃśutāpādiva khaṃ vilīnam |",
  "S03n237:24": "samantato'ntarhitatīralekhamagādhamammonidhimadhyamīyuḥ ||3 ||",
  "S03n237:25": "teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahadautpātikaṃ paramabhīṣaṇaṃ prādurabhūt |",
  "S03n237:26": "vibhidyamānormivikīrṇaphenaścaṇḍānilāsphālanabhīmanādaḥ |",
  "S03n237:27": "naibhṛtyanirmuktasamagratoyaḥ kṣaṇena raudraḥ samabhūt samudraḥ ||4 ||",
  "S03n237:28": "utpātavātākalitairmahadbhistoyasthalairbhīmarayairbhramadbhiḥ |",
  "S03n237:29": "yugāntakālapracalācaleva bhūmirbabhūvogravapuḥ samudraḥ ||5 ||",
  "S03n237:30": "vidyullatodbhāsuralolajihvā nīlā bhujaṅgā iva naikaśīrṣāḥ |",
  "S03n237:31": "āvavrurādityapathaṃ payodāḥ prasaktabhīmastanitānunādāḥ ||6 ||",
  "S03n237:32": "ghanairghanairāvṛtaraśmijālaḥ sūryaḥ krameṇāstamupāruroha |",
  "S03n237:33": "dināntalabdhaprasaraṃ samantāttamo ghanībhāvamivājagāma ||7 ||",
  "S03n237:34": "dhārāśarairācchuritormicakre mahodadhāvutpatatīva roṣāt |",
  "S03n237:35": "bhīteva naurabhyadhikaṃ cakampe viṣādayantī hṛdayāni teṣām ||8 ||",
  "S03n237:36": "te trāsadīnāśca viṣādamūkā dhīrāḥ pratīkārasasambhramāśca |",
  "S03n237:37": "svadevatāyācanatatparāśca bhāvānyathā sattvaguṇaṃ vivavruḥ ||9 ||",
  "S03n237:38": "atha te sāṃyātrikāḥ pavanabalacalitasalilavegavaśagayā nāvā paribhramyamāṇā bahubhirapyahobhirnaiva kutaścittīraṃ dadṛśurna ca yathepsitāni samudracihnāni |",
  "S03n237:39": "apūrvaireva tu samudracihnairabhivardhamānavaimanasyā bhayaviṣādavyākulatāmupajagmuḥ |",
  "S03n237:40": "athaitān supārago bodhisattvo vyavasthāpayannuvāca-anāścaryaṃ khalu mahāsamudramadhyamavagāḍhānāmautpātikakṣobhaparikleśaḥ |",
  "S03n237:41": "tadalamatrabhavatāṃ viṣādānuvṛttyā | kutaḥ ?",
  "S03n237:42": "nāpatpratīkāravidhirviṣādastasmādalaṃ dainyaparigraheṇa |",
  "S03n237:43": "dhairyāttu kāryapratipattidakṣāḥ kṛcchrāṇyakṛcchreṇa samuttaranti ||10 ||",
  "S03n237:44": "viṣādadainyaṃ vyavadhūya tasmātkāryāvakāśaṃ kriyayā bhajadhvam |",
  "S03n237:45": "prājñasya dhairyajvalitaṃ hi tejaḥ sarvārthasiddhigrahaṇāgrahastaḥ ||11 ||",
  "S03n237:46": "tadyathādhikārāvahitā bhavantu bhavantaḥ |",
  "S03n237:47": "iti te sāṃyātrikāstena mahātmanā dhīrīkṛtamanasaḥ kūladarśanotsukamatayaḥ samudramavalokayanto dadṛśuḥ puruṣavigrahānāmuktarūpyakavacānivonmajjato nimajjataśca |",
  "S03n237:48": "samyak caiṣāmākṛtinimittamupadhārya savismayāḥ supāragāya nyavedayanta-apūrvaṃ khalvidamiha mahāsamudre cihnamupalabhyate | ete khalu",
  "S03n237:49": "āmuktarūpyakavacā iva daityayodhā",
  "S03n237:50": "ghorekṣaṇāḥ khuranikāśavirūpaghoṇāḥ |",
  "S03n237:51": "unmajjanāvataraṇasphuraṇaprasaṃgāt",
  "S03n237:52": "krīḍāmivārṇavajale'nubhavanti ke'pi ||12 ||",
  "S03n237:53": "supāraga uvāca-naite mānuṣā amānuṣā vā |",
  "S03n237:54": "mīnāḥ khalvete |",
  "S03n237:55": "yato na bhetavyamebhyaḥ | kintu-",
  "S03n237:56": "sudūrapamakṛṣṭāḥ smaḥ pattanadvitayādapi |",
  "S03n237:57": "khuramālī samudro'yaṃ tadyatadhvaṃ nivartitum ||13 ||",
  "S03n237:58": "caṇḍavegavāhinā salilanivahenaikāntahareṇa ca pāścāttyena vāyunā samākṣiptayā nāvā na te sāṃyātrikāḥ śekurvinivartitum |",
  "S03n237:59": "athāvagāhamānāḥ krameṇa rūpyaprabhāvabhāsitamanīlaphenanicayapāṇḍuramaparaṃ samudramālokya savismayāḥ supāragamūcuḥ-",
  "S03n237:60": "svaphenamagnairiva ko'yamambubhirmahārṇavaḥ śukladukūlavāniva |",
  "S03n237:61": "dravānivendoḥ kiraṇānsamudvahansamantato hāsa iva prasarpati ||14 ||",
  "S03n237:62": "supāraga uvāca-kaṣṭam |",
  "S03n237:63": "atidūraṃ khalvavagāhyate |",
  "S03n237:64": "kṣīrārṇava iti khyāta udadhirdadhimālyasau |",
  "S03n237:65": "kṣamaṃ nātaḥ paraṃ gantuṃ śakyate cennivartitum ||15 ||",
  "S03n237:66": "vaṇija ūcuḥ-na khalu śakyate vilambayitumapi vahanaṃ kuta eva sannivartayitumatiśīghravāhitvādvahanasya pratikūlatvācca mārutasyeti |",
  "S03n237:67": "atha vyatītya tamapi samudraṃ suvarṇaprabhānurañjitapracalormimālamagnijvālakapilasalilamaparaṃ samudramālokya savismayakautūhalāste vaṇijaḥ supāragaṃ papracchuḥ-",
  "S03n237:68": "bālārkalakṣmyeva kṛtāṅgarāgaiḥ samunnamadbhiḥ salilairanīlaiḥ |",
  "S03n237:69": "jvalanmahānagnirivāvabhāti ko nāma tasmācca mahārṇavo'yam ||16 ||",
  "S03n237:70": "supāraga uvāca-",
  "S03n237:71": "agnimālīti vikhyātaḥ samudro'yaṃ prakāśate |",
  "S03n237:72": "atīva khalu sādhu syānnivartemahi yadyataḥ ||17 ||",
  "S03n237:73": "iti sa mahātmā nāmamātramakathayattasya saritpaterna toyavaivarṇyakāraṇaṃ dīrghadarśitvāt |",
  "S03n237:74": "atha te sāṃyātrikāstamapi samudramatītya puṣparāgendranīlaprabhodyotitasalilaṃ paripakvakuśavananikāśavarṇaṃ samudramālokya kautūhalajātāḥ supāragaṃ papracchuḥ-",
  "S03n237:75": "pariṇatakuśaparṇavarṇatoyaḥ salilanidhiḥ katamo nvayaṃ vibhāti |",
  "S03n237:76": "sakusuma iva phenabhakticitrairanilajavākalitaistaraṅgabhaṅgaiḥ ||18 ||",
  "S03n237:77": "supāraga uvāca-bhoḥ sārthavāhā nivartanaṃ prati yatnaḥ kriyatām |",
  "S03n237:78": "na khalvataḥ kṣamate paraṃ gantum |",
  "S03n237:79": "kuśamālī samudro'yamatyaṅkaśa iva dvipaḥ |",
  "S03n237:80": "prasahyāsahyasalilo haranharati no ratim ||19 ||",
  "S03n237:81": "atha te vāṇijakāḥ pareṇāpi yatnena nivartayitumaśaknuvantastamapi samudramatītya vaṃśarāgavaiḍūryaprabhāvyatikaraharitasalilamaparaṃ samudramālokya supāragamapṛcchan-",
  "S03n237:82": "marakataharitaprabhairjalairvahati navāmiva śādvalaśriyam |",
  "S03n237:83": "kumudaruciraphenabhūṣaṇaḥ salilanidhiḥ katamo'yamīkṣyate ||20 ||",
  "S03n237:84": "atha sa mahātmā tena vaṇigjanasya vyasanopanipātena dahyamānahṛdayo dīrghamuṣṇamabhiniśvasya śanairuvāca-",
  "S03n237:85": "atidūramupetāḥ stha duḥkhamasmānnivartitum |",
  "S03n237:86": "paryanta iva lokasya nalamālyeṣa sāgaraḥ ||21 ||",
  "S03n237:87": "tacchrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇāstatraiva niṣeduḥ |",
  "S03n237:88": "vyatītya ca tamapi samudraṃ sāyāhnasamaye vilambamānaraśmimaṇḍale salilanidhimiva praveṣṭukāme divasakare samudvartamānasyeva salilanidheraśanīnāmiva ca sampatatāṃ veṇuvanānāmiva cāgniparigatānāṃ visphuṭatāṃ tumulamatibhīṣaṇaṃ śrutihṛdayavidāraṇaṃ samudradhvanimaśrauṣuḥ |",
  "S03n237:89": "śrutvā ca santrāsavaśagāḥ sphuranmanasaḥ sahasaivotthāya samantato'nuvilokayanto dadṛśuḥ prapāta iva śvabhra iva ca mahati tamudakaughaṃ nipatantam |",
  "S03n237:90": "dṛṣṭvā ca paramabhayaviṣādavihvalāḥ supāragamupetyocuḥ",
  "S03n237:91": "nirbhindanniva naḥ śrutīḥ pratibhayaścetāṃsi mathnanniva",
  "S03n237:92": "kruddhasyeva saritpaterdhvanirayaṃ dūrādapi śrūyate |",
  "S03n237:93": "bhīme śvabhra ivārṇavasya nipatatyetatsamagraṃ jalaṃ",
  "S03n237:94": "tatko'sāvudadhiḥ kimatra ca paraṃ kṛtyaṃ bhavānmanyate ||22 ||",
  "S03n237:95": "atha sa mahātmā sasambhramaḥ kaṣṭaṃ kaṣṭamityuktvā samudramālokayannuvāca-",
  "S03n237:96": "yatprāpya na nivartante mṛtyormukhamivāmukham |",
  "S03n237:97": "aśivaṃ samupetāḥ stha tadetadvaḍavāmukham ||23 ||",
  "S03n237:98": "tadupaśrutya te vāṇijakā vaḍavāmukhamupetā vayamiti tyaktajīvitāśā maraṇabhayaviklavībhūtamanasaḥ",
  "S03n237:99": "sasvaraṃ ruruduḥ kecidvilepuratha cukruśuḥ |",
  "S03n237:100": "na kiñcitpratyapadyanta kecittrāsavicetasaḥ ||24 ||",
  "S03n237:101": "viśeṣataḥ kecidabhipraṇemurdevendramārtiprahatairmanobhiḥ |",
  "S03n237:102": "ādityarudrāṃśca marudvasūṃśca prapedire sāgarameva cānye ||25 ||",
  "S03n237:103": "jepuśca mantrānapare vicitrānanye tu devīṃ vidhivatpraṇemuḥ |",
  "S03n237:104": "supāragaṃ kecidupetya tattadviceṣṭamānāḥ karuṇaṃ vilepuḥ ||26 ||",
  "S03n237:105": "āpadgatatrāsaharasya nityaṃ parānukampāguṇasambhṛtasya |",
  "S03n237:106": "ayaṃ prabhāvātiśayasya tasya tavābhyupeto viniyogakālaḥ ||27 ||",
  "S03n237:107": "ārtānanāthāñcharaṇāgatānnastvaṃ trātumāvarjaya dhīra cetaḥ |",
  "S03n237:108": "ayaṃ hi kopādvaḍavāmukhena cikīrṣati grāsamivārṇavo'smān ||28 ||",
  "S03n237:109": "nopekṣituṃ yuktamayaṃ janaste vipadyamānaḥ salilaughamadhye |",
  "S03n237:110": "nājñāṃ tavātyeti mahāsamudrastadvāryatāmapraśamo'yamasya ||29 ||",
  "S03n237:111": "atha sa mahātmā mahatyā karuṇayā samāpīḍyamānahṛdayastānvāṇijakānvyavasthāpayannuvāca-astyatrāpi naḥ kaścitpratikāravidhiḥ pratibhāti |",
  "S03n237:112": "tattāvatprayokṣye |",
  "S03n237:113": "yato muhūrtaṃ dhīrāstāvad bhavantu bhavanta iti |",
  "S03n237:114": "atha te vāṇijakā astyatrāpi kila pratīkāravidhirityāśayā samupastambhitadhairyāstadavahitamanasastūṣṇīṃbabhūvuḥ |",
  "S03n237:115": "atha supārago bodhisattva ekāṃsamuttarāsaṅgaṃ kṛtvā dakṣiṇena jānumaṇḍalenādhiṣṭhāya nāvaṃ samāvarjitasarvabhāvaḥ praṇamya tathāgatebhyastānsāṃyātrikānāmantrayate sma-śrṛṇvantvatrabhavantaḥ sāṃyātrikāḥ salilanidhivyomāśrayāśca devaviśeṣāḥ",
  "S03n237:116": "smarāmi yata ātmānaṃ yataḥ prāpto'smi vijñatām |",
  "S03n237:117": "nābhijānāmi sañcintya prāṇinaṃ hiṃsutuṃ kvacit ||30 ||",
  "S03n237:118": "anena satyavākyena mama puṇyabalena ca |",
  "S03n237:119": "vaḍavāmukhamaprāpya svasti naurvinivartatām ||31 ||",
  "S03n237:120": "atha tasya mahātmanaḥ satyādhiṣṭhānabalātpuṇyatejasā saha salilajavena sa māruto vyāvartamānastāṃ nāvaṃ nivartayāmāsa |",
  "S03n237:121": "nivṛttāṃ tu tāṃ nāvamabhisamīkṣya te vāṇijakāḥ paramavismayapraharṣoddhatamānasā nivṛttā nauriti praṇāmasabhājanapuraḥsaraṃ supāragāya nyavedayanta |",
  "S03n237:122": "atha sa mahātmā tānvāṇijakānuvāca-sthirībhavantu bhavantaḥ |",
  "S03n237:123": "śīghramāropyantāṃ śītāni |",
  "S03n237:124": "iti ca tena samādiṣṭāḥ pramodādudbhūtabalotsāhāste tadadhikṛtāstathā cakruḥ |",
  "S03n237:125": "atha muditajanaprahāsanādā pravitatapāṇḍuraśītacārupakṣā |",
  "S03n237:126": "salilanidhigatā rarāja sā naurgatajalade nabhasīva rājahaṃsī ||32 ||",
  "S03n237:127": "nivṛttāyāṃ tu tasyāṃ nāvyanukūlasalilamārutāyāṃ vimānalīlayā svecchayaiva cābhiprayātāyāṃ nātiśyāmībhūtasandhyāṅgarāgāsu pravitanyamānatamovitānāsvālakṣitanakṣatrabhūṣaṇāsu dikṣu kiñcidavaśeṣaprabhe divasakaramārge pravṛttakṣaṇadādhikāre supāragastānvāṇijakānuvāca-bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālukāḥ pāṣāṇāśca vahanamāropyantāṃ yāvatsahate |",
  "S03n237:128": "evamidaṃ yānapātraṃ nirghātabharīkrāntaṃ na ca pārśvāni dāsyati,",
  "S03n237:129": "maṅgalasammatāścaite vālukāpāṣāṇā niyataṃ lābhasiddhaye vo bhaviṣyantīti |",
  "S03n237:130": "atha te sāṃyātrikāḥ supāragapremabahumānāvarjitamatibhirdevatābhiranupradarśitebhyaḥ sthalebhya ādāya vālukāpāṣāṇabuddhyā vaiḍūryādīni ratnāni vahanamāropayāmāsuḥ |",
  "S03n237:131": "tenaiva caikarātreṇa sā naurbharukacchamupajagāma |",
  "S03n237:132": "atha prabhāte rajatendranīlavaiḍūryahemapratipūrṇanaukāḥ |",
  "S03n237:133": "svadeśatīrāntamupāgatāste prītyā tamānarcurudīrṇaharṣāḥ ||33 ||",
  "S03n237:134": "tadevaṃ dharmāśrayaṃ satyavacanamapyāpadaṃ nudati prāgeva tatphalamiti dharmānuvartinā bhavitavyam |",
  "S03n237:135": "kalyāṇamitrāśrayavarṇe'pi vācyamevaṃ kalyāṇamitrāśritāḥ śreyaḥ prāpnuvantīti |",
  "S03n237:136": "iti supāraga-jātakaṃ caturdaśam |"
}