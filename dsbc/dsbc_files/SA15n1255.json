{
  "SA15n1255:0": " ||8 ||",
  "SA15n1255:1": " ||sthirasiddhidūṣaṇam ||",
  "SA15n1255:2": " |ṃamastārāyai ||",
  "SA15n1255:3": "yadyogādandhavadviśvaṃ saṃsāre bhramadiṣyate |",
  "SA15n1255:4": "sā kṛpāvaśagaiḥ pāpā sthirasiddhirapāsyate ||",
  "SA15n1255:5": "iha pare sakalapadārthasthairyaprasādhanārthaṃ pratyakṣamanumānamarthāpattiṃ(ca)",
  "SA15n1255:6": "pramāṇānyācakṣate |",
  "SA15n1255:7": "tathā hi sa evāyaṃ ghaṭasphaṭikādiriti pratyabhijñākhyaṃ pratyakṣamudīyamānaṃ sthairyamutthāpayati |",
  "SA15n1255:8": "na cedamapramāṇamabhighātavyam |",
  "SA15n1255:9": "aprāmāṇyaṃ hi bhavadaprāmāṇyakāraṇopapattyā vā bhavet,",
  "SA15n1255:10": "prāmāṇyalakṣaṇavirahād vā |",
  "SA15n1255:11": "yadyādyaḥ pakṣaḥ kimaprāmāṇyakāraṇam,",
  "SA15n1255:12": "mithyātvamajñānaṃ saṃśayo vā |",
  "SA15n1255:13": "na tāvadatra mithyātvam |",
  "SA15n1255:14": "mithyātvaṃ hi tadviṣaye bādhakapratyayād vā hetūtthadoṣato vā saṃbhāvyeta |",
  "SA15n1255:15": "na tāvad bādhagandho'pi saṃbhavati,",
  "SA15n1255:16": "deśakālanarāntareṣvapyasaṃbhavāt |",
  "SA15n1255:17": "na cānavagatāpi bādhā kadācidapi bhaviṣyatīti śaṅkā yuktimatī,",
  "SA15n1255:18": "nirbījaśaṅkānupapatteḥ |",
  "SA15n1255:19": "avaśyaṃ śaṅkayā bhāvyaṃ niyāmakamapaśyatām |",
  "SA15n1255:20": "iti dattāvakāśā saṃśayapiśācī labdhaprasarā na kvacinnāstīti nāyaṃ kvacitpravarteta |",
  "SA15n1255:21": "antataḥ snigdhānnapānopayoge'pi maraṇadarśanena sarvatra śaṅkānivṛtteḥ |",
  "SA15n1255:22": "tasmāt prāmāṇikalokayātrāmanupālayatā yathādarśanameva śaṅkanīyaṃ nādṛṣṭapūrvamapi |",
  "SA15n1255:23": "yaduktaṃ kārikāyāṃ",
  "SA15n1255:24": "nāśaṅkā niṣpramāṇikā |",
  "SA15n1255:25": "iti | bṛhaṭṭīkāyāmapi",
  "SA15n1255:26": "utprekṣeta hi yo mohādajñātamapi bādhakam |",
  "SA15n1255:27": "sa sarvavyavahāreṣu saṃśayātmā kṣayaṃ vrajet ||",
  "SA15n1255:28": "iti |",
  "SA15n1255:29": "kṣaṇabhaṅgasādhanaṃ bādhakamasyeti cet |",
  "SA15n1255:30": "na |",
  "SA15n1255:31": "anumānasya paramparayāpi pratyakṣapūrvakatvāt pratyakṣaṃ pradhānam |",
  "SA15n1255:32": "prādhānyāccānumānasya bādhakam |",
  "SA15n1255:33": "na tvanumānamasya |",
  "SA15n1255:34": "pratyakṣāntaraṃ tu bādhakaṃ bhavati |",
  "SA15n1255:35": "yathā sarpādipratyayasya rajvādipratyakṣam |",
  "SA15n1255:36": "taccātra na saṃbhavati |",
  "SA15n1255:37": "nanu pratyakṣe'pi bādhake kasmānna bhavati parasparapratibandhena dvayorapyapratyakṣatā |",
  "SA15n1255:38": "na |",
  "SA15n1255:39": "arthakriyāsamarthavastuviṣayāviṣayatvena samānatvābhāvādekasya pratyakṣābhāsatvāditi na sadviṣayatvaṃ bādhakapratyayānmithyātvam |",
  "SA15n1255:40": "nāpi hetūtthadoṣattaḥ,",
  "SA15n1255:41": "deśakālanarāntare'rthavisaṃvādāt |",
  "SA15n1255:42": "nāpyajñānamaprāmāṇyakāraṇamatrāsti,",
  "SA15n1255:43": "pratyabhijñānasaṃvedanasaṃbhavāt |",
  "SA15n1255:44": "na ca saṃśayaḥ |",
  "SA15n1255:45": "na hi tadevedaṃ syād vā na veti sphaṭikādiṣūdayati matiḥ,",
  "SA15n1255:46": "kiṃ tu tadevedaṃ sphaṭikādikamiti nirastavibhramāśaṅkā |",
  "SA15n1255:47": "tannāprāmāṇyakāraṇopapattyā pratyabhijñānasyāprāmāṇyam |",
  "SA15n1255:48": "nāpi lakṣaṇakṣayāt |",
  "SA15n1255:49": "yadeva hi utpannamasandigdhamaduṣṭakāraṇajanyaṃ deśakālanarāntareṣvabādhitaṃ ca tadeva pramāṇamiti naḥ siddhāntaḥ | taduktam",
  "SA15n1255:50": "tasmād dṛḍhaṃ yadutpannaṃ na visaṃvādamṛcchati |",
  "SA15n1255:51": "jñānāntareṇa vijñānaṃ tatpramāṇaṃ pratīyatām ||",
  "SA15n1255:52": "tathā bṛhaṭṭīkāpi",
  "SA15n1255:53": "tatrāpūrvārthavijñānaṃ niścitaṃ bādhavarjitam |",
  "SA15n1255:54": "aduṣṭakāraṇārabdhaṃ pramāṇaṃ lokasaṃmatam ||",
  "SA15n1255:55": "iti | etacca lakṣaṇamuktanyāyena pratyabhijñāne'pi saṃbhavatīti pramāṇamevedam |",
  "SA15n1255:56": "nanvidamekameva na bhavati,",
  "SA15n1255:57": "kāraṇabhedāt,",
  "SA15n1255:58": "viṣayabhedāt,",
  "SA15n1255:59": "svabhāvavirodhācca |",
  "SA15n1255:60": "tathā hi sa iti saṃskārakāryam,",
  "SA15n1255:61": "ayamiti cendriyakāryam |",
  "SA15n1255:62": "na ca kāraṇabhede'pi kāryābhedo viśvavaicitryāhetukatvaprasaṅgāt |",
  "SA15n1255:63": "tathā satyapi sphaṭikaḥ sphaṭika iti vyapadeśābhede pūrvadeśakālasaṃbandhāparadeśakālasaṃbandhābhyāṃ viaruddhadharmābhyāṃ yogāt sphaṭikaḥ pūrvāparakālayorbhidyata iti viṣayabhedo vaktavyaḥ |",
  "SA15n1255:64": "tathā sa iti parokṣam,",
  "SA15n1255:65": "ayamiti sākṣātkāraḥ |",
  "SA15n1255:66": "na cānayoḥ svabhāvaviruddhayordahanatuhinayoriva śakyā śakreṇāpyekatā āpādayitum,",
  "SA15n1255:67": "trailokasyaikyaprasaṅgāt |",
  "SA15n1255:68": "na cāsya prāmāṇyam,",
  "SA15n1255:69": "vikalpatvenāvastunirbhāsitvāt,",
  "SA15n1255:70": "smārtādaviśeṣācca |",
  "SA15n1255:71": "tasmāt pratyabhijñā ekatvaṃ sthāpayati bhāvānāmiti manorathamātram ||",
  "SA15n1255:72": "atrocyate | ekamevedaṃ pratyabhijñānaṃ samākhyātam |",
  "SA15n1255:73": "yadyapīndriyaṃ kevalamasamartham,",
  "SA15n1255:74": "yadyapi saṃskāramātram,",
  "SA15n1255:75": "saṃskārasadhrīcīnaṃ tu indriyaṃ bhāvayiṣyati pratyabhijñānam,",
  "SA15n1255:76": "tadbhāvābhāvānuvidhānāt pratyabhijñābhāvābhāvayoḥ |",
  "SA15n1255:77": "na hi nājījanad bījamātramaṅkuramiti mṛdādisahitamapi na janayati |",
  "SA15n1255:78": "atha bhavatu deśakālayostatsaṃsargayorvā parasparanānātvam,",
  "SA15n1255:79": "na tadavacchinnasya padmarāgasya,",
  "SA15n1255:80": "tasya tābhyāṃ tatsaṃsargābhyāṃ cānyatvāt ||",
  "SA15n1255:81": "tato'nyatve tatsaṃsargayoḥ kutastadīyatvamiti cet |",
  "SA15n1255:82": "svabhāvādeveti saṃsargaparīkṣāyāṃ nipuṇataramupapādayiṣyate |",
  "SA15n1255:83": "na ca svabhāvavirodhaḥ,",
  "SA15n1255:84": "anumānasyāpyanekatvaprasaṅgāt |",
  "SA15n1255:85": "tadapi hi pratyakṣamapratyakṣaṃ ca,",
  "SA15n1255:86": "avikalpo vikalpaśca,",
  "SA15n1255:87": "asamāropaḥ samāropaśca |",
  "SA15n1255:88": "svānubhavāvasthāpitābhedasya svarūpatadgrāhyabhedāpekṣayā pratyakṣādīnāmavirodha iti cet |",
  "SA15n1255:89": "na, ihāpi sāmyāt |",
  "SA15n1255:90": "na khalvetadapi vijñānaṃ tattedantādhikaraṇamekamābhyāmanuraktaṃ sphaṭikaṃ gocarayadabhinnaṃ nānubhūyate nāvasīyate vā |",
  "SA15n1255:91": "ekatve'pi ca vastunastadanurañjakatattedantābhedāpekṣayā pratyakṣatāparokṣate na virotsyete,",
  "SA15n1255:92": "sahasaṃbhavāt,",
  "SA15n1255:93": "vijñānaikatvasya ca pramāṇasiddhatvāt |",
  "SA15n1255:94": "na ca sa iti pūrvadeśakālasaṃsargo'yamiti ca sannihitadeśakālasaṃsargaṃ ekasya virudhyate,",
  "SA15n1255:95": "yato yuktaṃ yatpadmarāgasya svarūpe paricchidyamāne tadabhāvo vyavacchidyata iti tadavyavacchede tatsvarūpāparicchedāt svapracyutivyavacchedyasvabhāvatvāt padmarāgabhāvasya tadanavacchede tatparicchedānupapatteḥ ||",
  "SA15n1255:96": "kasmāt punastadanye puṣparāgādayo vyavacchidyante |",
  "SA15n1255:97": "tadabhāvāvinābhāvāditi cet |",
  "SA15n1255:98": "sa eva kutaḥ |",
  "SA15n1255:99": "pratyakṣeṇa kadācidapi puṣparāgapadmarāgayostādātmyānupalambhāditi cet |",
  "SA15n1255:100": "yatra tarhi tatastādātmyapratītiḥ,",
  "SA15n1255:101": "na tatra tadavinābhāvaḥ |",
  "SA15n1255:102": "samasti ca so'yaṃ padmarāga iti deśakālāvasthānugatamekaṃ padmarāgamavabhāsayantī sākṣātkāravatī pratītiḥ |",
  "SA15n1255:103": "na vikalparūpatayāsyā aprāmāṇyam,",
  "SA15n1255:104": "abhilāpasaṃsargapratibhāsatvaprāmāṇyayoravirodhāt |",
  "SA15n1255:105": "na cedaṃ smārtam,",
  "SA15n1255:106": "adeśakālāvasthāvato'yaṃ deśakālāvasthānugatatvenādhikyāditi ||",
  "SA15n1255:107": "atha keśakuśakadalīstambādau satyapi bhede pratyabhijñānamutpannamiti cet |",
  "SA15n1255:108": "utpadyatāṃ ko doṣaḥ |",
  "SA15n1255:109": "kimanena pratipāditaṃ bhavati |",
  "SA15n1255:110": "kiṃ pratyabhijñāyāḥ sādhāraṇānaikāntikatvam,",
  "SA15n1255:111": "atha śabdasāmyādubhayorapyaprāmāṇyam,",
  "SA15n1255:112": "uta saṃśayāpādanamātram |",
  "SA15n1255:113": "prathamaḥ pakṣo'nabhyupagamādeva nirastaḥ |",
  "SA15n1255:114": "na hīyamanumānatvenopanyastā |",
  "SA15n1255:115": "anumānatve'pyabādhitatvāditi viśeṣaṇe na doṣa iti pratipādayiṣyāmaḥ |",
  "SA15n1255:116": "nāpi dvitīyaḥ pakṣaḥ,",
  "SA15n1255:117": "dṛṣṭāntamātrataḥ sādhyasiddherayogāt |",
  "SA15n1255:118": "keśoṇḍukādiviṣayasya cakṣurvijñānasyāpyaprāmāṇye ghaṭādipratyakṣasyāprāmāṇyaprasaṅgāt |",
  "SA15n1255:119": "saṃśayamātraṃ tu vyavahārocchedakatvānnāśrayaṇīyamevati pratipāditamiti na tṛtīyo'pio pakṣaḥ ||",
  "SA15n1255:120": "kiṃ ca keśādau yadi pratyabhijñā vyabhicāriṇo,",
  "SA15n1255:121": "kāryakāraṇapratītiḥ kiṃ na vyabhicāriṇī |",
  "SA15n1255:122": "yā vyabhicāriṇo sā kāryakāraṇapratītireva na bhavatīti cet |",
  "SA15n1255:123": "yadyevaṃ yā visaṃvādinī sā pratyabhijñaiva na bhavati tadābhāsatvāditi samānam |",
  "SA15n1255:124": "pratyabhijñānasya ca sati prāmāṇye'numānādiṣvanantarbhāve pratyakṣataiva,",
  "SA15n1255:125": "saṃskārasahāyendriyānvayavyatirekānuvidhāyitvācca |",
  "SA15n1255:126": "satsaṃprayoge satīndriyāṇāṃ bhāvācca |",
  "SA15n1255:127": "tadiyaṃ pratyabhijñā anekadeśakālāvasthāsaṃbaddhamekaṃ sphaṭikādikaṃ gocarayantī sthairyaṃ vyavasthāpayati ||",
  "SA15n1255:128": "tathānumānato'pi sthiratāsiddhiḥ |",
  "SA15n1255:129": "prayogaḥ - vivādādhyāsitaḥ sa evāyaṃ sphaṭikaṃ ityādipratyabhijñāpratyayo yathārthaḥ,",
  "SA15n1255:130": "abādhitapratyayatvāt |",
  "SA15n1255:131": "yāvānabādhitapratyayaḥ sa sarvo yathārtha upalabdhaḥ |",
  "SA15n1255:132": "yathā svasaṃvedanapratyayaḥ |",
  "SA15n1255:133": "abādhitaścāyam |",
  "SA15n1255:134": "tasmāttatheti |",
  "SA15n1255:135": "abādhitatvaṃ ca parodbhāvitakṣaṇikatvasādhanabādhakoddhārānniśceyam ||",
  "SA15n1255:136": "athāparaḥ prayogaḥ |",
  "SA15n1255:137": "vivādādhyāsitā bhāvāḥ pūrvāparakālayorekasvabhāvāḥ ,",
  "SA15n1255:138": "abādhitapratyabhijñayā pratyabhijñāyamānatvāt |",
  "SA15n1255:139": "yadyadabādhitapratyabhijñayā pratyabhijñāyate tatsarvamabhinnam |",
  "SA15n1255:140": "yathā yastvayā dṛṣṭo nīlo'rthaḥ sa eva mayā dṛṣṭa iti nīlo'rthaḥ pratyabhijñāyate |",
  "SA15n1255:141": "tathā caite bhāvāḥ |",
  "SA15n1255:142": "tasmāttatheti |",
  "SA15n1255:143": "pūrvaṃ pratyayasya dharmitā,",
  "SA15n1255:144": "adhunā bhāvānāmiti viśeṣaḥ |",
  "SA15n1255:145": "kiṃ ca sahetukatvādvināśasya sthairya siddham |",
  "SA15n1255:146": "prayogaḥ -vivādāspadībhūtā bhāvā yathāsvaṃ vināśahetusannidheḥ prāṅ na vināśinaḥ,",
  "SA15n1255:147": "sahetukavināśatvāt |",
  "SA15n1255:148": "yadyaddhetukaṃ tattadasannidhau na bhavati |",
  "SA15n1255:149": "yathā vahnyādyabhāve dhūmādiḥ |",
  "SA15n1255:150": "sahetukavināśāścāmī bhāvāḥ |",
  "SA15n1255:151": "tasmāttatheti |",
  "SA15n1255:152": "sahetukavināśatvaṃ ca ghaṭasyāgnidhūmayoriva pratyakṣānupalambhato mudgaravināśayorapi kāryakāraṇabhāvasiddhau siddham |",
  "SA15n1255:153": "na ca vināśahetorasāmarthyavaiyarthyābhidhānamucitam,",
  "SA15n1255:154": "aṅkurādihetorapi tathātvaprasaṅgāt |",
  "SA15n1255:155": "śakyaṃ hi vaktumarthasyābhaviṣṇutāyāmasamartho janmahetuḥ,",
  "SA15n1255:156": "bhaviṣṇutāyāṃ vyartha iti |",
  "SA15n1255:157": "api ca akṣaṇikāḥ santaḥ,",
  "SA15n1255:158": "kāraṇavattvāt |",
  "SA15n1255:159": "yat kāraṇavattadakṣaṇikam |",
  "SA15n1255:160": "yathā bhāvavināśaḥ |",
  "SA15n1255:161": "kāraṇavantaśceme santaḥ |",
  "SA15n1255:162": "tasmādakṣaṇikā iti |",
  "SA15n1255:163": "kāraṇavattvasya sādhyaviparyaye vṛttiśaṅkā vināśasya sahetukatvameva nivartayatīti prasiddhavyāptikāt kāraṇavattvādakṣaṇikatvasiddhiriti ||",
  "SA15n1255:164": "tathā śaṅkaraḥ sthirasiddhau prāha |",
  "SA15n1255:165": "notpattyanantaravināśī bhāvaḥ,",
  "SA15n1255:166": "prameyatvāt,",
  "SA15n1255:167": "vastuvyāvṛttivaditi |",
  "SA15n1255:168": "avidyamānavipakṣatvādanvayyeva hetuḥ |",
  "SA15n1255:169": "prameyatvasya kṣaṇikatvena virodhābhāvāt sandigdhavyatirekitvamiti cet |",
  "SA15n1255:170": "na khalu kṣaṇikatve kasyacitprameyatvaṃ sidhyati,",
  "SA15n1255:171": "kṣaṇasthitidharmaṇaḥ pramāṇakāle'pātāt |",
  "SA15n1255:172": "atītasya ca prameyatve'tiprasaṅgāditi |",
  "SA15n1255:173": "evameva prayogamupastuvan trilocano'pyāha |",
  "SA15n1255:174": "akṣaṇikāḥ sarvabhāvāḥ,",
  "SA15n1255:175": "prameyatvāt |",
  "SA15n1255:176": "yat pramīyate tadakṣaṇikam |",
  "SA15n1255:177": "yathā bhāvavināśaḥ |",
  "SA15n1255:178": "prameyāśca sarvabhāvāḥ |",
  "SA15n1255:179": "tasmādakṣaṇikā iti |",
  "SA15n1255:180": "asiddho dṛṣṭāntadharmīti cet |",
  "SA15n1255:181": "na |",
  "SA15n1255:182": "svakāraṇakalāpādutpannavato bhāvasyāntareṇa nivṛttiprasavaṃ sarvadāvasthānaprasaṅgāt |",
  "SA15n1255:183": "tadaiva bhāvo'sti na pūrvaṃ na praścādityapi śabdaḥ kṣaṇikaparyāyatveneṣyamāṇaḥ kṣaṇādūrdhvaṃ sattvāvicchedopajananamantareṇa nārthavān devairapi śakyaḥ parikalpayitum |",
  "SA15n1255:184": "vināśakālāpekṣayā hi kṣaṇo'lpīyān kālaḥ |",
  "SA15n1255:185": "tena so'syāstīti kṣaṇiko vaktavyaḥ |",
  "SA15n1255:186": "itarathā janmavināśayorekasmin kāle bhavatoḥ tulyahetukatvenaikatvaprasaṅgaḥ |",
  "SA15n1255:187": "ekatve tu dvayorekataraḥ prahātavyaḥ |",
  "SA15n1255:188": "tatra janmaprahāṇe bhāvā niḥsvabhāvāḥ prasajyeran |",
  "SA15n1255:189": "nivṛttiparityāge ca janmino bhāvā nityā iti durnivāraḥ prasaṅgaḥ |",
  "SA15n1255:190": "tat siddho dṛṣṭāntaḥ ||",
  "SA15n1255:191": "nanu prameyatvakṣaṇikatvayorvirodhā'siddheḥ sandigdhavipakṣavyāvṛttikaṃ prameyatvamiti cet |",
  "SA15n1255:192": "naitadasti |",
  "SA15n1255:193": "yasmādarthaṃ kañcit prāpayat pratyakṣaṃ tena pratyāsannatvātprāpayati |",
  "SA15n1255:194": "pratyāsattiśca tadutpatirevāvakalpate,",
  "SA15n1255:195": "na tādātmyam,",
  "SA15n1255:196": "sākāranirākāravādayoraprakṛtatvāt |",
  "SA15n1255:197": "anyatra nirākṛtatvācca |",
  "SA15n1255:198": "sā ca niyatavastupratibhāsākṣiptā kāryakāraṇabhāvalakṣaṇā pratyāsattistulyakālaṃ pramāṇaprameyayoranupapannā,",
  "SA15n1255:199": "savyetaraviṣāṇayoriva |",
  "SA15n1255:200": "tataḥ pramāṇamarthasattāṃ bodhayattadadhīnotpādatayā bodhayati |",
  "SA15n1255:201": "kāraṇabhāvamātrānubandhitvācca tasya pūrvakālasattayā bhavitavyam |",
  "SA15n1255:202": "ataḥ pūrvakālasattvena vyāptaṃ prameyatvam |",
  "SA15n1255:203": "pūrvakālasattvaṃ ca kṣaṇikatve'nupapannamiti vyāpakānupalabdhyā vipakṣāt kṣaṇikatvād vyāvartamānaṃ prameyatvamakṣaṇikatvena vyāpyata iti asandigdho vyatirekaḥ |",
  "SA15n1255:204": "tadevamanumānapramāṇasiddho'kṣaṇika iti ||",
  "SA15n1255:205": "evamarthāpattirapyasya sādhikā |",
  "SA15n1255:206": "tathā hi kāryakāraṇabhāvagrahaṇaṃ kramayaugapadyagrahaṇasmaraṇam abhilāṣaḥ svayaṃnihitapratyanumārgaṇaṃ duṣṭārthakutūhalaviramaṇaṃ karmaphalasaṃbandhaḥ saṃśayapūrvakanirṇayaḥ bandhamokṣaḥ mokṣaprayatnaḥ śubhodarke karmaṇi pravṛttiḥ pratyabhijñā kāryakāraṇabhāvaḥ upādānopādeyabhāvaprabhṛtayaḥ sthirasattāmantareṇānupapadyamānāḥ sthairya sādhayanti |",
  "SA15n1255:207": "pratikṣaṇaṃ bhede satyanubhaviturvinaṣṭatve'nyasya kāryakāraṇabhāvagrahaṇādyanupapatteriti kathaṃ kṣaṇabhaṅgaśaṅkāpi ||",
  "SA15n1255:208": "atrābhidhīyate |",
  "SA15n1255:209": "apramāṇamevāyaṃ pratyabhijñākhyo vikalpo mithyātvaṃ ca sadviṣayatvabādhakapratyayāt |",
  "SA15n1255:210": "nanvasya bādhakaṃ pratyakṣamasambhavi,",
  "SA15n1255:211": "anumānaṃ cāsamarthamāveditamiti cet |",
  "SA15n1255:212": "nanvasya pratyabhijñānasya svārthāvinābhāvadārḍhye pratyakṣasahasreṇāpi kim |",
  "SA15n1255:213": "saṃvādaśaithilye tu bādhakapratyakṣavadanumānamapi prāptāvakāśam,",
  "SA15n1255:214": "pramāṇasyaiva siddhibādhayoradhikārāt |",
  "SA15n1255:215": "tathā hi māyākāraḥ śirasi nimajjitaṃ golakamāsyena niḥsārayatīti pratyabhijñā śirasi cchidraprasaṅgasaṅgatenānumānena bādhyamānā pratītaiva |",
  "SA15n1255:216": "bādhyamānā na pratyabhijñeti prastute'pyastu |",
  "SA15n1255:217": "yathāvanatākāśapratibhāsaḥ sarvasaṃpratipattāvapi bādhya eva tadvadekatāgrahaḥ sarvasaṃpratipattāvapi bādhyo'stu |",
  "SA15n1255:218": "tasmādasyāḥ pratyakṣatākīrtanaṃ yācitakamaṇḍanamātramatrāṇam |",
  "SA15n1255:219": "kathamataḥ sthairyasthitirastu |",
  "SA15n1255:220": "tataścānumānatvamapyasyā dhvastam,",
  "SA15n1255:221": "uktakrameṇa abādhitatvaviśeṣaṇaviruddhabādhyamānatāyāḥ prasādhanāditi viśeṣaṇāsiddho hetuḥ |",
  "SA15n1255:222": "yadāpi kṣaṇabhaṅgasādhakaṃ bādhakaṃ nocyate asyāstadāpīyamapramāṇameva,",
  "SA15n1255:223": "lūnapunarjātakeśapāśādau vyabhicāropalambhāt ||",
  "SA15n1255:224": "nanūktaṃ yā vyabhicāriṇī sā na pratyabhijñetyādi |",
  "SA15n1255:225": "yuktametat,",
  "SA15n1255:226": "yadi kāryakāraṇabhāvapratītivallakṣaṇabhedaḥ pratipādayituṃ śakyeta |",
  "SA15n1255:227": "yathā hyanvayavyatirekagrahaṇapravaṇapratyakṣānupalambhādupapanno niścayaḥ kāryakāraṇabhāvapratīteranyastadābhāsapratītirityanayorlakṣaṇabhedaḥ,",
  "SA15n1255:228": "tathā yadi pratyabhijñāne'pi lakṣaṇabhedo darśitaḥ syāt,",
  "SA15n1255:229": "darśayituṃ vā śakyo vyabhicārāvyabhicāropayogī,",
  "SA15n1255:230": "tadā bhavatu pratyabhijñātadābhāsayorvivekaḥ |",
  "SA15n1255:231": "na tvevamasti,",
  "SA15n1255:232": "sarvatrātyantasadṛśe vastuni pṛthagjanapratyabhijñāyā ekarasatvāt ||",
  "SA15n1255:233": "saṃvāditvāsaṃvāditve lakṣaṇabheda iti cet |",
  "SA15n1255:234": "na |",
  "SA15n1255:235": "aliṅgasya hi vikalpasya saṃvādo nāma pramāṇāntarasaṅgatirarthakriyāprāptirvā |",
  "SA15n1255:236": "tatra na tāvadādyaḥ pakṣaḥ,",
  "SA15n1255:237": "paścādapi sa evāyamiti svatantraikādhyavasāyamātrādaparasya pramāṇagandhasyāpyabhāvāt |",
  "SA15n1255:238": "nāpi dvitīyaḥ pakṣaḥ saṃgacchate |",
  "SA15n1255:239": "na hi pūrvāparakālayorekavastupratibaddhā siddhā kācidarthakriyāḥ,",
  "SA15n1255:240": "bhinnenāpi tatsamānaśaktinā tādṛgarthakriyāyāḥ karaṇāvirodhāt |",
  "SA15n1255:241": "tathā hi yathaiko ghaṭo vāri dhārayatīti tatkālabhāvino'pyanyasya deśāntaravartino na vāridhāraṇavāraṇam tathā dvitīyādikṣaṇopyanyo yadi vāri dhārayati,",
  "SA15n1255:242": "kīdṛśo doṣaḥ syāt |",
  "SA15n1255:243": "visadṛśakriyāyāṃ tu cintaiva nāsti |",
  "SA15n1255:244": "tatkathaṃ pratyabhijñānasya saṃvādasaṃbhavaḥ ||",
  "SA15n1255:245": "nanu yadyekaṃ pratyabhijñānaṃ bisaṃvādi dṛṣṭamiti sarvameva pratyabhijñānaṃ visaṃvādi śaṅkyate,",
  "SA15n1255:246": "tadaikamindriyajñānaṃ keśoṇḍukadvicandrādau visaṃvādyupalabdhamiti ghaṭādiṣvapi sarvameva pratyakṣaṃ visaṃvādi saṃbhāvyatām,",
  "SA15n1255:247": "indriyajanyatvasyaikalakṣaṇasya sarvatra saṃbhavāditi cet |",
  "SA15n1255:248": "na |",
  "SA15n1255:249": "tatrāpi lakṣaṇabhedasya sadbhāvāt |",
  "SA15n1255:250": "tathā hi bahirarthasthitāvindriyārthakāryatayā sākṣādarthākārānukāritvaṃ pratyakṣatvam |",
  "SA15n1255:251": "taccābhyāsaviśeṣāsāditapaṭimnā pratyakṣeṇa niścīyate |",
  "SA15n1255:252": "kvacittvarthakriyāprāptijñānāditi pratyakṣatvamanavadyameva |",
  "SA15n1255:253": "dvicandrādau tvarthavinākṛtena timirādiviplutacakṣuirmātreṇa tajjñānaṃ janitamiti pratyakṣābhāsameva |",
  "SA15n1255:254": "dvicandrādyarthābhāvastu deśakālanarāntarairdvicandrāderarthasya bādhitatvādavyāhata iti pratyakṣābhāsaparihāre'pi pratyakṣeṣu ka āścāsavirodhaḥ |",
  "SA15n1255:255": "pratyabhijñāne'pi sarvamidamastīti na yuktam ||",
  "SA15n1255:256": "yathā hi pūrvaṃ pāvakādau pākādikriyā pratibaddhā siddhā paścādanubhūyamānā dahanajñānasya saṃvādamāvedayati,",
  "SA15n1255:257": "anyathā bāhyārthocchedānnirīhaṃ jagajjāyate,",
  "SA15n1255:258": "na tathā prathamacaramakālayorekīmāvapratibaddhā kācidarthakriyā upalabdhigocarā pūrvāparakālayorekatvamantareṇa vā pravṛttyādikṣatiryenaikatāvagraho'pi saṃvādī syāt |",
  "SA15n1255:259": "tadiyamanumānabādhitatvād vyabhicāraśaṅkākalaṅkitatvāccana pratyakṣamanumānaṃ veti kathamataḥ sthairyasiddhiranumānapratihatirvā ||",
  "SA15n1255:260": "yat punarvācaspatirūvāca saṃskārendriyayormilitayoreva pratyabhijñānaṃ prati kāraṇatvamiti,",
  "SA15n1255:261": "tadayuktam,",
  "SA15n1255:262": "bhinnasāmagrīprasūtatvādanayorjñānayoḥ |",
  "SA15n1255:263": "tathā hi nimīlite cakṣuṣi sa ityatrendriyavinākṛtasyaiva saṃskārasya sāmarthyamupalabdham |",
  "SA15n1255:264": "prathamadarśane tvayamityatra saṃskārarahitasyaivendriyasya sāmarthyaṃ dṛṣṭam |",
  "SA15n1255:265": "tasmāt sāmagrīdvayapratibaddhaṃ jñānadvayamidamavadhāritam |",
  "SA15n1255:266": "kathamubhābhyāṃ militvaikameva pratyabhijñānamutpāditamityudghuṣyate |",
  "SA15n1255:267": "bījakṣityādyostu pṛthak sāmarthyaṃ na dṛṣṭamityekaiva sāmagrītyaṅkuro'pyeka evāstu |",
  "SA15n1255:268": "tathā pūrvadeśakālāparadeśakālābhyāṃ tatsaṃbaddhābhyāmanyatvāt padyarāgasyābheda ityapyasaṅgatam |",
  "SA15n1255:269": "viruddhayordharmayoḥ padmarāgādanyatve'pi viruddhadharmayogāt padmarāgasya bhedaḥ kathamapahnayate,",
  "SA15n1255:270": "trailokyaikatvaprasaṅgasya durvāratvāt |",
  "SA15n1255:271": "na hi dharmadharmiṇoranyatve'pi brāhmaṇatvacāṇḍālatve ekādhāre bhavitumarhata iti padmarāgasya bhedo duratikramaḥ |",
  "SA15n1255:272": "tathā ca na svabhāvavirodho'numānasyāpyanekatvaprasaṅgāt |",
  "SA15n1255:273": "tadapi pratyakṣamapratyakṣaṃ cāvikalpo vikalpaścāsamāropaḥ samāropaścetyapyayuktam |",
  "SA15n1255:274": "anumānasya hi paramārthataḥ svasaṃvedanapratyakṣātmano'vikalpasyāsamāropasvabhāvasyāpratyakṣatvavikalpatvasamāropatvādeḥ parāpekṣayā prajñaptatvād viruddhadharmādhyāsābhāvāt kathaṃ bhedasiddhiḥ |",
  "SA15n1255:275": "sa e vāyamiti tu pratyabhijñānasya sa ityaspaṣṭākārayogitvam,",
  "SA15n1255:276": "ayamiti spaṣṭākārayogitvamiti viruddhadharmadvayaṃ bhedakam ||",
  "SA15n1255:277": "na caivaṃ vaktavyam tattedantāpekṣayā pratyabhijñānasyāpyekasyaiva pārokṣyāpārokṣyamaviruddhamiti |",
  "SA15n1255:278": "na hodamekākāratayā vyavasthitam,",
  "SA15n1255:279": "yenānumānavadasyāpi pārokṣyāpārokṣyavyavasthāmātraṃ syāt |",
  "SA15n1255:280": "yāvadatītārthākārānukāro vartamānārthānukāraśca svadharmo na bhavati tāvattadarthagocarataiva nāsti |",
  "SA15n1255:281": "kutaḥ pārokṣyāpārokṣyavyavahāro bhaviṣyati |",
  "SA15n1255:282": "tasmāt spaṣṭāspaṣṭākāradvayaviruddhadharmādhyāsāt pratyabhijñānaṃ pratyayadvayametaditi sthitam ||",
  "SA15n1255:283": "tathā sahetukavināśatvādayamapyasiddho hetuḥ |",
  "SA15n1255:284": "yatpunaratroktam sahetukavināśatvaṃ ghaṭasyāgnidhūmayoriva pratyakṣānupalambhato mudgaraghaṭavināśayorapi kāryakāraṇabhāvasiddhau siddhamiti,",
  "SA15n1255:285": "tadasaṅgatam,",
  "SA15n1255:286": "agnidhūmayordvayorapi dṛśyatvāt,",
  "SA15n1255:287": "pratyakṣānupalambhato dhūmasya vahnikāryatā sidhyatu |",
  "SA15n1255:288": "vināśaśabdavācyastvartho na kaścididantayā dṛṣṭaḥ |",
  "SA15n1255:289": "karparameva ghaṭamudgarābhyāmutpadyamānamupalabdham |",
  "SA15n1255:290": "yadāhurguravaḥ",
  "SA15n1255:291": "dṛṣṭastāvadayaṃ ghaṭo'tra ca patan dṛṣṭastathā mudgaro",
  "SA15n1255:292": "dṛṣṭā karparasaṃhatiḥ paramato nāśo na dṛṣṭaḥ paraḥ |",
  "SA15n1255:293": "tenābhāva iti śrutiḥ kva nihitā kiṃ vātra tatkāraṇaṃ",
  "SA15n1255:294": "svādhīnā palighasya kevalamiyaṃ dṛṣṭā kapālāvaliḥ ||",
  "SA15n1255:295": "tadayamabhāvo dṛśyānupalabdhibādhitaḥ kathaṃ pratyakṣato mudgarādikāryamavadhāryaḥ ||",
  "SA15n1255:296": "yatpunarasminnadṛśyamāne'pi dṛśyata iti vāgjālaṃ sā bhaṇḍavidyā |",
  "SA15n1255:297": "tadvacanād gṛhṇānnapi paśureva | tathā hi",
  "SA15n1255:298": "kasyacit pratibhāsena sādhyate'pratibhāsi yat |",
  "SA15n1255:299": "pratibhāso'sya nāsyeti nopapattestu gocaraḥ || iti |",
  "SA15n1255:300": "athaivaṃ vaktavyam kimanyena dhvaṃsena,",
  "SA15n1255:301": "karparameva ghaṭadhvaṃso'stu,",
  "SA15n1255:302": "tathā ca sati mudgarādyabhāve karparābhāvāt ghaṭasthairyamavyāhatamiti |",
  "SA15n1255:303": "durāśā khalveṣā |",
  "SA15n1255:304": "tathā hi yathā nāśaśabdena karparamucyate tathā yadyabhāvaśabdenāpi karparamevocyate tadaikatra pradeśe ghaṭamekamapanīya ghaṭāntaranyāse tatrāpanītaghaṭasyābhāvavyavahāro na syāt,",
  "SA15n1255:305": "tatpradhvaṃsakapālayostatrānutpādāt |",
  "SA15n1255:306": "tasmādyathāpanītaghaṭasya pracyutimātrāpekṣayā nyastaghaṭe'bhāvavyavahārastathā mudgarādikāraṇābhāvāt pradhvaṃsakarparayoranutpāde'pi pracyutimātrāpekṣayaiva pratikṣaṇamanyānyatvavyavahāro ghaṭasya sidhyatīti kutaḥ sthairyasiddhiḥ |",
  "SA15n1255:307": "tasmāt pradhvaṃsakarparābhāve'pi pracyutimātrātmakabhāvāpekṣayāpyasmanmatamavyāhatam |",
  "SA15n1255:308": "yadāhurguravaḥ",
  "SA15n1255:309": "āstāṃ karparapaṃktireva kalaśadhvaṃso na ceyaṃ purā",
  "SA15n1255:310": "tena sthairyamapi prasidhyatu tato bhinnena nāśena kim |",
  "SA15n1255:311": "atrottaram,",
  "SA15n1255:312": "nāśaḥ saiva yathocyate yadi tathābhāvo'pi kumbhāntara-",
  "SA15n1255:313": "nyāse'bhāvavacaḥ kathaṃ matamataḥ sidhyatyabhāvo'pi na ||",
  "SA15n1255:314": "iti |",
  "SA15n1255:315": "nanu yadi svahetujanito nāśo nāsti,",
  "SA15n1255:316": "kathaṃ kvacideva deśe kāle ghaṭo naṣṭa iti pratītiniyamaḥ |",
  "SA15n1255:317": "na ca mudgarādanyo nāśasya heturvaktavyaḥ,",
  "SA15n1255:318": "prāgapi nāśasaṃbhave naṣṭaghaṭabuddhisaṃbhavaprasaṅgāt | yadāhuḥ",
  "SA15n1255:319": "nāśo nāsti yadi svahetuniyataḥ kiṃ deśakāle kvacit",
  "SA15n1255:320": "kumbho naṣṭa iti pratītiniyamastenāsti kāryaśca saḥ |",
  "SA15n1255:321": "nāpyanyat kila kāraṇaṃ rayavato daṇḍātpurāpyanyathā",
  "SA15n1255:322": "nāśoktā na kṛtā vinaṣṭaghaṭadhīḥ kenoddhurā vāryate ||",
  "SA15n1255:323": "iti cet | tarhīdānīmarthāpattyā pradhvaṃsaṃ prasādhya mudgarādhīnatvamasya sādhayitumārabdham |",
  "SA15n1255:324": "tathā ca sati dhūmāgnivat pratyakṣataḥ pradhvaṃsasya mudgarādikāryatvaṃ siddhamityutphullagallamullapitaṃ vyāluptam ||",
  "SA15n1255:325": "na cārthāpattito'pi tatsiddhiḥ saṃdyapate,",
  "SA15n1255:326": "kumbho naṣṭa iti pratīteranyathāpyupapadyamānatvāt |",
  "SA15n1255:327": "vināśaṃ vināpi hi ghaṭadarśanavato mudgarakṛtakapālānubhava evanaṣṭaghaṭāvasāyasādhanaḥ,",
  "SA15n1255:328": "kimapareṇa nāśena kartavyam,",
  "SA15n1255:329": "ghaṭo naṣṭa iti buddherghaṭaniścayapūrvakamudgarakṛtakapālānubhavamātrānvayavyatirekānuvidhānadarśanāt |",
  "SA15n1255:330": "na ceyaṃ sāmagrīpūrvamapyasti |",
  "SA15n1255:331": "mudgarābhāve karparapaṃkterevābhāvāt kathaṃ prāgapi naṣṭaghaṭabuddhiprasaṅgaḥ saṃgato nāma |",
  "SA15n1255:332": "yadāhurguravaḥ",
  "SA15n1255:333": "dṛṣṭe'mbhobhṛti mudgarādijanitā dṛṣṭā kapālāvalī",
  "SA15n1255:334": "saṅketānugamādvinaṣṭaghaṭadhīstāvat samutpādyate |",
  "SA15n1255:335": "sāmagryāmiha nāśanāma na kimapyaṅgaṃ na cāsyāmapi",
  "SA15n1255:336": "syādeṣā na kadāpi nāpi ca purāpyeṣā samagrā sthitiḥ ||",
  "SA15n1255:337": "arthāpattirato gatā kṣayamiyaṃ na dhvaṃsasiddhau prabhuḥ || iti ||",
  "SA15n1255:338": "yadi nāśānubhavo nāsti kapālānubhavāt kapālakalpanaiva syāt,",
  "SA15n1255:339": "na naṣṭaghaṭabuddhiriti cet |",
  "SA15n1255:340": "tadetadatisāhasam,",
  "SA15n1255:341": "ghaṭaniścayapūrvakakapālavalayadarśanādeva naṣṭaghaṭabuddheḥ sākṣādevānubhūyamānatvāt |",
  "SA15n1255:342": "tadapalāpe dhūmādīnāmapi dahanādipūrvakatvaniścayo na syādityatiprasaṅgaḥ ||",
  "SA15n1255:343": "nanu ghaṭo naṣṭa iti buddhirviśeṣyabuddhiḥ |",
  "SA15n1255:344": "sā ca vināśaṃ viśeṣaṇamākṣipatīti cet |",
  "SA15n1255:345": "tadasat, yataḥ",
  "SA15n1255:346": "svabuddhyā rajyate yena viśeṣyaṃ tadviśeṣaṇam |",
  "SA15n1255:347": "ucyate | na cāvidyamānamadṛśyaṃ vā svabuddhyā kiñcidrañjayati |",
  "SA15n1255:348": "prayogo'trayasya na svarūpanirbhāsastanna kasyacit svānurakta pratītinimittam |",
  "SA15n1255:349": "yathā karikeśaraḥ |",
  "SA15n1255:350": "nāsti ca svarūpanirbhāso dhvaṃsasyeti vyāpakānupalabdhiḥ |",
  "SA15n1255:351": "nāsyā asiddhiḥ,",
  "SA15n1255:352": "abhāvasya svarūpeṇaivedantayā nirbhāsābhāvāt |",
  "SA15n1255:353": "na ca viruddhatā,",
  "SA15n1255:354": "sapakṣe bhāvāt |",
  "SA15n1255:355": "nāpyanaikāntikatvam,",
  "SA15n1255:356": "pratibhāsābhāve'pi svānuraktapratītihetutve śaśaviṣāṇāderapi tathātvaṃ syādityatiprasaṅgaḥ |",
  "SA15n1255:357": "nanu",
  "SA15n1255:358": "na dhvaṃsena vinā vinaśyati jagad bhāvena sārdhaṃ sacet",
  "SA15n1255:359": "saccāsacca kimastu vastuniyataṃ bhāvānujo'sau tataḥ |",
  "SA15n1255:360": "bhāvāt tena tu bhinnakāraṇatayā tatkāraṇāsaṃbhave-",
  "SA15n1255:361": "'bhāvāttena kṛtānyatāpi galitā bhaṅgaḥ kuto'nukṣaṇam ||",
  "SA15n1255:362": "atrocyate | kāraṇāntarādutpadyamāno dhvaṃso'bhinno bhinno vā |",
  "SA15n1255:363": "nādyaḥ pakṣaḥ,",
  "SA15n1255:364": "bhinnakāraṇatvāt,",
  "SA15n1255:365": "tairanabhyupagatatvācca |",
  "SA15n1255:366": "atha dvitīyaḥ pakṣa |",
  "SA15n1255:367": "tadā kaḥ punarbhāvasya pradveṣo yena pradhvaṃsākhye vastuni svahetorutpanne nivartate nāma ||",
  "SA15n1255:368": "yatpunaretaducyate - nābhāvasyotpāde bhāvasyāparā nivṛttiḥ,",
  "SA15n1255:369": "kiṃ tvabhāvotpattireva tannivṛttiriti |",
  "SA15n1255:370": "kathamanyasyotpāde'nyasya nivṛttiḥ |",
  "SA15n1255:371": "atra svabhāvabhedairuttaraṃ vācyam ye parasparaparihārasthitayaḥ svahetubhyo jāyante |",
  "SA15n1255:372": "na hi svato'nyasyāṅkurasya vahnirna kāraṇamityanyatvāviśeṣād bhasmano'pi na kāraṇam |",
  "SA15n1255:373": "svabhāvabhedenatu kāryakāraṇabhāvasamarthanaṃ parasparaparihārasthitiniyame'pi tulyam |",
  "SA15n1255:374": "yathā cotpādasya purastādakhilasāmarthyarahitasyāṅkuraprāgabhāvasyāpakāraṃ kañcidakurvanto'pi bījādayo'ṅkuramārabhamāṇāḥ prāgabhāvaṃ nivartayanti,",
  "SA15n1255:375": "tadutpādasyaiva tatprāgabhāvanivṛttirūpatvāt;",
  "SA15n1255:376": "evaṃ tadabhāvahetavo'pi bhāvarūpe'kiñcitkarā api tadabhāvamādadhānāstannivartayanti,",
  "SA15n1255:377": "abhāvotpādasyaiva bhāvanivṛttirūpatvāt |",
  "SA15n1255:378": "tena pūrvavannārthakriyākaraṇaprasaṅga iti |",
  "SA15n1255:379": "taducitaṃ syād yadi kāryakāraṇayorivāsyā pyātmā pramāṇapratītaḥ syāt ,",
  "SA15n1255:380": "kevalaṃ dṛśyānupalambhagraste'pyetasminnupalabhyata iti pralāpo vyaktamiyaṃ bhaṇḍavidyetyuktam |",
  "SA15n1255:381": "arthāpattirapi kṣīṇetyapi prāgabhāvasya ca dṛṣṭāntatvenopanyāso bhaṇḍālekhyanyāyaḥ |",
  "SA15n1255:382": "kiṃ ca kaḥ punaratra virodhaḥ",
  "SA15n1255:383": "sahasthānābhāvo yadi tava virodho'rthavipadoḥ",
  "SA15n1255:384": "sahasthānāsaṅgaḥ kṣaṇamapi yathā śītaśikhinoḥ |",
  "SA15n1255:385": "sa ca dhvaṃso dhvaṃsāntaramupanayan saṃprati bhaved",
  "SA15n1255:386": "virodhī so'pyanyaṃ kṣayamiti na nāśaḥ kathamapi ||",
  "SA15n1255:387": "anyathā siddhasattāmātreṇa virodhitve sarvaṃ sarveṇa viruddhaṃ prasajyeta |",
  "SA15n1255:388": "svabhāvālambanamapyadarśanādeva nirastamiti |",
  "SA15n1255:389": "athānyonyābhāvaprakṛtikatayārthe sato tadā",
  "SA15n1255:390": "kṣayasyaivābhāvaḥ saha bhavatu vā hetubalataḥ |",
  "SA15n1255:391": "anena dhvaṃse ca prakṛtahatirasya tvanudaye",
  "SA15n1255:392": "balīyānevārthaḥ svayamapacaye'nyena kimiha ||",
  "SA15n1255:393": "saccāsacca kimastu vastviti tu prasaṅgaḥ trilocanaprastāve nirākaraṇīyaḥ |",
  "SA15n1255:394": "ata evātra prastāve bhuvanaikagurūn bhagavataḥ kīrtipādānavamanyamānaḥ śaṅkaraḥ paśorapipaśuriti kṛpāpātramevaiṣa jālmaḥ |",
  "SA15n1255:395": "yadapyāha trilocanaḥ bhāvavyatiriktāṃ nivṛttimanicchadbhiraśakyā svarūpanivṛttiravasthāpayitum |",
  "SA15n1255:396": "yā hi tasya prāktanī kācidavasthā bhavadbhirarthakriyānirvartanayogyā dṛṣṭā saiva yadyuttarakālamapyanuvartate tarhi svarūpeṇaiva nivṛtto bhāvaḥ kathamavasthāpyate |",
  "SA15n1255:397": "tadānīmayaṃ naṣṭo nāma yadi svahetupratilabdhasvarūpavyatirekiṇī tasya kācidavasthotpadyeta,",
  "SA15n1255:398": "utpattau saiva tasyātmāntaraṃ jātamityatādavasthyamevāsya vināśaṃ brūmaḥ |",
  "SA15n1255:399": "tādavasthye tādātmye ca svarūpeṇa nivṛtto bhāva ityasya śabdasya satyamarthaṃ na vidmaḥ |",
  "SA15n1255:400": "svarūpanivṛttiḥ khalviyaṃ bhavantī bhāva eva syāt,",
  "SA15n1255:401": "bhāvādanyā vā |",
  "SA15n1255:402": "tattve svakāraṇebhyo niṣpannasyārthasyānyathānupapattāvutpatterārabhya sattvānnityatvaṃ prasajyeta |",
  "SA15n1255:403": "anyatve ca tadeva nivṛtteranyatvanivṛtti(riti)",
  "SA15n1255:404": "priyamanuṣṭhitaṃ priyeṇa |",
  "SA15n1255:405": "tasmādutsṛjya vibhramaṃ nāśotpattireva naṣṭatvamabhyupagantavyamiti |",
  "SA15n1255:406": "tadetadajñānaphalam | tathā hi",
  "SA15n1255:407": "svakāraṇādeva yathānyadeśa -",
  "SA15n1255:408": "vicchinnarūpaḥ samudeti bhāvaḥ |",
  "SA15n1255:409": "vicchinnabhinnakṣaṇavṛttirevaṃ",
  "SA15n1255:410": "svakāraṇādeva na jāyate kim ||",
  "SA15n1255:411": "abhāvato'rthāntararūpabādhe",
  "SA15n1255:412": "tatrāpi cārthāntaramīkṣaṇīyam |",
  "SA15n1255:413": "pradīpadṛṣṭāntamataṃ na kāntaṃ",
  "SA15n1255:414": "svarūpasaṃdarśanaviprayogāt ||",
  "SA15n1255:415": "yathā hi deśāntaraparāvṛttamanīlādiparāvṛttaṃ ca svahetorutpannaṃ vastu tathā dvitīyakṣaṇāntaraparāvṛttamapi |",
  "SA15n1255:416": "yathā cānyadeśānavasthāyitvaṃ taddeśāvasthāyitvenāviruddham,",
  "SA15n1255:417": "viruddhaṃ ca deśāntarāvasthāyitvenaiva tathā dvitīyakṣaṇāvasthāyitvaṃ prathamakṣaṇāvasthāyitvenāviruddham,",
  "SA15n1255:418": "viruddhaṃ punardvitīyakṣaṇāvasthāyitvenaiva |",
  "SA15n1255:419": "kevalaṃ deśāntaradvitīyakṣaṇayostatpracyutimātraṃ vyavahriyate |",
  "SA15n1255:420": "tadanyonyābhāvapradhvaṃsābhāvayoḥ padārthayoḥ sadbhāve'pyavāryam,",
  "SA15n1255:421": "abhāvāntarāsvīkāre'pi bhāvābhāvayorapyamiśratvāsvīkāre tādātmyaprasaṅgāt |",
  "SA15n1255:422": "tasmād bhāvābhāvayostādātmyamiti |",
  "SA15n1255:423": "yathārthakriyākāritvasya taddeśavartitvanīlatvādibhinnavirodhastathā dvitīyakṣaṇānavasthāyitvenāpīti vivakṣitam |",
  "SA15n1255:424": "paramārthatastu dharmidharmayostādātmyaṃ vyāvṛttikṛto bhedavyavahāra iti apohasiddhau prasādhitam |",
  "SA15n1255:425": "etaccoktakrameṇāviruddhamāpāditam |",
  "SA15n1255:426": "etāvati tu tattve vākchalamātrapravṛttā dveṣaviṣajvalitātmānaḥ kṣudrāḥ pralapantīti kimatra brūmaḥ |",
  "SA15n1255:427": "tataśca vyatiriktanivṛttyutpattimantareṇa svarūpanivṛtterupapatteḥ kathaṃ kṣaṇādūrdhvaṃ prāktanasattāvasthitiḥ |",
  "SA15n1255:428": "tasmādutsṛṣṭavibhramaṃ naṣṭavyavahāramātramastu,",
  "SA15n1255:429": "na tvasyānyat kiñcij jāyeta,",
  "SA15n1255:430": "bhāvasya tādavasthyaprasaṅgāt |",
  "SA15n1255:431": "abhāvaḥ kathaṃ niṣidhyata iti cet |",
  "SA15n1255:432": "na, tadanutpattimātraviṣayasya vācāniścayena ca paścādabhāvavyavahāramātrapravartanasyeṣṭatvād vastūtpattereva niṣiddhatvāt |",
  "SA15n1255:433": "nanu keyaṃ vācoyuktiḥ,",
  "SA15n1255:434": "abhāvavyavahāramātramiṣyate paścānnābhāva iti |",
  "SA15n1255:435": "evaṃ sati visaṃvāditāprasaṅgo'bhāvavyavahārasya |",
  "SA15n1255:436": "abhāvaśca mithyeti bhāva eva pratiṣedhyasya syāt |",
  "SA15n1255:437": "sa cābhāvaḥ paścā(d)",
  "SA15n1255:438": "bhavatīti sphuṭataramasya kādācitkatvātsahetukatvam,",
  "SA15n1255:439": "vastutvaṃ ceti |",
  "SA15n1255:440": "asadetat, abhāvākhyavastvantarāsvīkāre'pi pracyutimātrāpekṣayāpi vyavahārasya caritārthatvapratipādanāt |",
  "SA15n1255:441": "yattu tadviviktabhūtalāderviṣayatvamāśaṅkyoktam,",
  "SA15n1255:442": "na bhūtalādervastvantaratvāt |",
  "SA15n1255:443": "na ca vastvantare pratipādite pratīte vā ghaṭādi vastubhūtamiti pratipāditaṃ pratītaṃ vā bhavati |",
  "SA15n1255:444": "evaṃ vastvantarameva nāśa iti asmin mate yad dūṣaṇamuktaṃ tat svayameva parihṛtaṃ syāditi,",
  "SA15n1255:445": "tadapyasaṃbaddham,",
  "SA15n1255:446": "kevalaṃ hi bhūtalamasya viṣaya iti kathaṃ na ghaṭāderabhūtatvabodhaḥ |",
  "SA15n1255:447": "yaiva hi ghaṭādyapekṣayā kaivalyāvasthā pradeśasya sa eva ghaṭavirahaḥ |",
  "SA15n1255:448": "vacanādināpyevaṃ kevalapradeśapratipādane kathamiva na prakṛtaghaṭādyabhāvapratipādanam |",
  "SA15n1255:449": "kaivalyaṃ cāsahāyapradeśādavyatibhinnameva ||",
  "SA15n1255:450": "na ceha ghaṭo nāstīti pratyayasya ghaṭavatyapi pradeśe prasaṅgaḥ,",
  "SA15n1255:451": "svahetostathotpannasya saghaṭapradeśasya kevalapradeśādanyatvāt |",
  "SA15n1255:452": "na ca pratyabhijñānataḥ saghaṭāghaṭapradeśayorekatvam,",
  "SA15n1255:453": "pūrvamasya nirākaraṇāt |",
  "SA15n1255:454": "na ca vināśahetorasāmarthyavaiyarthyābhidhāne'ṅkurādihetorapi tathābhidhātumucitam |",
  "SA15n1255:455": "asiddhe hi kārye hetorāśrayaṇamavārtham |",
  "SA15n1255:456": "siddhe ceyaṃ cintā ,",
  "SA15n1255:457": "yadi hetornityo'nityo vārtho jātaḥ kiṃ nāśakāraṇeneti hetupuraskāreṇaiva pravṛtteḥ |",
  "SA15n1255:458": "na caivamasiddhe'ṅkurādau kārye śakyamabhidhātum,",
  "SA15n1255:459": "svarūpasyaivābhāt taddharmakatvā(tad)",
  "SA15n1255:460": "dharmakatvādiparyanuyogasya nirviṣayatvāt ||",
  "SA15n1255:461": "nanu tvayāpi bhāvābhāvayorlakṣaṇabhedo'bhihitaḥ |",
  "SA15n1255:462": "tatkathamekatvaṃ sarvārthānām |",
  "SA15n1255:463": "lakṣaṇabhedādeva bhedavyavasthā |",
  "SA15n1255:464": "tato'pi cenna bhedavyavasthitiḥ,",
  "SA15n1255:465": "na kasyacit kutaścid bhedavyavasthitirityadvaitaprasaṅga iti cet |",
  "SA15n1255:466": "na |",
  "SA15n1255:467": "yo hi naśvarasvabhāvaḥ sa eva nāśoḥ,",
  "SA15n1255:468": "naśyatīti bahulādhikārāt kartari ghañaḥ prasādhanāt,",
  "SA15n1255:469": "taṃ nāśaṃ bhāvasvabhāvamicchāmaḥ |",
  "SA15n1255:470": "naśanaṃ nāśa iti tu prasajyātmā dvidhā kartavyaḥ |",
  "SA15n1255:471": "tattvatastāvad vastutvavirahāt tattvānyatvavirahita evāsau bhāvo na bhavatīti tadbhāvaniṣedhamātrapātaṃ tu bhavati kharaśṛṅgādivat |",
  "SA15n1255:472": "saṃvṛtau tu yathā kālabhedena vikalpyamānaḥ kādācitka iva pratibhāti tathā sarvopākhyāviraharūpatayā bhāvādbhinna iva pratibhātīti nāvastutvopalakṣaṇabhedākhyānavirodhaḥ |",
  "SA15n1255:473": "evaṃ ca sati saṃvṛttyā lakṣaṇabhede bhāvābhāvayorbhedasyeṣṭatvāt |",
  "SA15n1255:474": "tatvena ca lakṣaṇaikatāvirahe bhāvasya tenaikyaniṣedhāt kathamadvaitaprasaṅgopālambhaḥ ||",
  "SA15n1255:475": "syādetat | na ca vivekāpratītau tadviviktagrahaṇaṃ bhavati |",
  "SA15n1255:476": "tadvivekaśca na bhūtalādisvarūpameva viśeṣaṇatvāditi |",
  "SA15n1255:477": "tadetannyāyabahiṣkṛtam |",
  "SA15n1255:478": "viśeṣaṇaviśeṣyabhāvo hi saṅkalpāruḍhe rūpe bāhyārthasparśe vikalpaśabdaliṅgāntarāṇāṃ vaiyarthyaprasaṅgāditi śāstre vistareṇa pratipādanāt |",
  "SA15n1255:479": "sa ca saṅkalpo'bhinnamapi bhāvaṃ bhinnamivākalayati |",
  "SA15n1255:480": "yathā śilāputrakasya śarīram,",
  "SA15n1255:481": "śarīre karaṇādayaḥ,",
  "SA15n1255:482": "lambakarṇo devadatta ityādi |",
  "SA15n1255:483": "tasmāt kalpanādhīno viśeṣaṇaviśeṣyabhāvaḥ |",
  "SA15n1255:484": "abhinne'pi bhāve bhedavivakṣāpekṣo bhedavyavahāraḥ kathaṃ bhedaniyatamātmānamātanotu ||",
  "SA15n1255:485": "skhaladgatirayaṃ rāhoḥ śira ityādinirdeśa iti cet |",
  "SA15n1255:486": "yadi satyametat,",
  "SA15n1255:487": "tadā śiro'tiriktasya rāhoriva kṣmātalāderatiriktasya vivekasya dṛśyānupalambhabādhitatvādayamapi nirdeśaḥ skhaladgatireva,",
  "SA15n1255:488": "tathāpi neti koṣapānaṃ pramāṇam |",
  "SA15n1255:489": "tasmātsaghaṭāt pradeśāntarāt pradeśa evāyamanyo ghaṭaviviktaḥ svahetorutpanno na tu ghaṭavivekena viśeṣitaḥ,",
  "SA15n1255:490": "svahetorutpannasya viviktasyābhāve vivekasyābhāvāt | kiṃ ca",
  "SA15n1255:491": "vyāptaṃ bhidā yadi viśeṣyaviśeṣa(ṇa)tvaṃ",
  "SA15n1255:492": "bhedātyayānnanu tadā tadabhāva eva |",
  "SA15n1255:493": "deśo viśiṣṭa iti cāsti yathā tatheda-",
  "SA15n1255:494": "mapyasti dṛśyamatabhedadṛgasti neti ||",
  "SA15n1255:495": "tasmānnābhāvo nāma kaścid yatra kāraṇavyāpāraḥ |",
  "SA15n1255:496": "tadevaṃ sahetukavināśatvāditi hetuḥ svarūpāsiddha iti sthitam ||",
  "SA15n1255:497": "satāmakṣaṇikatvaṃ kāra(ṇa)",
  "SA15n1255:498": "vattvādityapyasaṃbaddhameva,",
  "SA15n1255:499": "kṣaṇikatvakāraṇavattvayorvirodhābhāvādakṣaṇikatvena kāraṇavattvasya vyāpterasiddheḥ sandigdhavyatirekitvāt |",
  "SA15n1255:500": "na cāsya viparyaye vṛttiśaṅkā nāśasya sahetukatvameva nivartayati,",
  "SA15n1255:501": "uktakrameṇa nāśasyaivābhāvāditi ||",
  "SA15n1255:502": "tathā prameyatvādapi sthirasiddhirmanorathamātram |",
  "SA15n1255:503": "sākāravedanodayapakṣasthitau hi dvitīyakṣaṇānuvṛttāvapyarthasya vyavahitatvāt,",
  "SA15n1255:504": "prakāśānupapatterviṣayasvarūpavedanameva jñānasya viṣayavedanam |",
  "SA15n1255:505": "evaṃ ca vartamānānurodhaḥ |",
  "SA15n1255:506": "atīte'pi tatpratyāsatterapracyuteḥ |",
  "SA15n1255:507": "na cātiprasaṅgaḥ,",
  "SA15n1255:508": "anantarātītādanyena kṣaṇena sārūpyāsamarpaṇāt |",
  "SA15n1255:509": "tataśca kāraṇatvād yadi nāma prameyatvasya pūrvakālasattvena vyāptistathāpi prameyatvavat pūrvakālasattvamapi kṣaṇike'viruddhamiti prameyatvākṣaṇikatvayorvyāptisādhano vyāpakānupalambho'siddhaḥ |",
  "SA15n1255:510": "jñānākārārpakatvaṃ hi hetutvam,",
  "SA15n1255:511": "prameyatvaṃ prāmāṇikapratītatvam |",
  "SA15n1255:512": "taccānantarātīta eva kṣaṇe samupapadyate ||",
  "SA15n1255:513": "jñānasattvāsamaye'rthānuvṛtterabhāvānnirviṣayateti cet |",
  "SA15n1255:514": "nanvanuvṛttāvapi tadarpitākārasvarūpasaṃvedanameva tadvedanam |",
  "SA15n1255:515": "tadeva ca saviṣayatvam |",
  "SA15n1255:516": "iyaṃ ca pratyāsattiranantarātīte'pi kṣaṇe'kṣīṇeti na dvitīyakṣaṇānuvṛtteranurodha ityuktam |",
  "SA15n1255:517": "ataḥ sandigdhavyatirekitvādanaikāntikameva prameyatvam ||",
  "SA15n1255:518": "atha sākāravādavidveṣādanākārajñānagrāhyatvaṃ prameyatvamabhipretaṃ tadāsiddhatāsya hetoḥ |",
  "SA15n1255:519": "indriyārthasannikarṣāderjñānamutpadyatāṃ nāma |",
  "SA15n1255:520": "taccānubhavaikarasatvena sarvatrārthe sadṛśākāratvāt kasya grāhakamastu,",
  "SA15n1255:521": "yenābhisaṃbaddhamiti cet |",
  "SA15n1255:522": "ātmamanaḥsaṃyogādīnāmapi grahaṇaṃ syāt |",
  "SA15n1255:523": "janakasya grahaṇamiti cet |",
  "SA15n1255:524": "tathāpyātmādīnāṃ grahaṇaprasaṅgaḥ |",
  "SA15n1255:525": "viṣayatvena janakasya grahaṇamityapyasādhu,",
  "SA15n1255:526": "viṣayatvasyādyāpyaniścayāt |",
  "SA15n1255:527": "idaṃ dṛṣṭaṃ śrutaṃ vedamityadhyavasāyo yatrārthe sa viṣaya iti cet |",
  "SA15n1255:528": "nanvastyeva pratiniyato vyavahāraḥ |",
  "SA15n1255:529": "kaḥ punaratra pratyāsattiniyama iti pṛcchāmaḥ |",
  "SA15n1255:530": "sa cedupavarṇayituṃ na śakyate,",
  "SA15n1255:531": "vyavahāro'pi tvanmate niyato na syāditi brūmaḥ |",
  "SA15n1255:532": "asti tāvaditi cet |",
  "SA15n1255:533": "ata evārthasārūpyamasādhāraṇaṃ pratyāsattinimittamastu,",
  "SA15n1255:534": "nirmimitte niyamāyogāt ||",
  "SA15n1255:535": "nanu sārūpyamapyarthādarśane kathamavadhāryate |",
  "SA15n1255:536": "tacca kimekadeśena,",
  "SA15n1255:537": "sarvātmanā vā |",
  "SA15n1255:538": "ādye pakṣe sarvaṃ sarvasya vedanaṃ syāt |",
  "SA15n1255:539": "dvitīye tu jñānamajñānatāṃ vrajet |",
  "SA15n1255:540": "kiṃ ca sārūpyādarthavedane'nantaraṃ jñānaṃ tulyaviṣayaṃ viṣayaḥ syāditi cet |",
  "SA15n1255:541": "mābhūdarthasya darśanam |",
  "SA15n1255:542": "ākāraviśeṣabalādadhyavasitārthasyārthakriyāprāpterevārtho'pīdṛśa iti sārūpyavyavahāro'viruddhaḥ |",
  "SA15n1255:543": "ata eva sthūlagataṃ paramāṇugataṃ vā sārūpyaṃ na cintyate |",
  "SA15n1255:544": "jñānākārasya sthūlatve'pyekasāmagrīpratibaddhapuñjaviśeṣādapyabhīṣṭakriyākaraṇāt puruṣārthasiddheḥ |",
  "SA15n1255:545": "sārūpyaṃ caikadeśenaiva |",
  "SA15n1255:546": "na cātra sarvavedanaprasaṅgaḥ,",
  "SA15n1255:547": "sarveṣāṃ jñānaṃ pratyajanakatvāt |",
  "SA15n1255:548": "janakānāṃ ca svavyapadeśanimittāsādhāraṇaikadeśārpakatvena grāhyatvāt |",
  "SA15n1255:549": "nāpi tulyaviṣayāntarajñānagrahaṇaprasaṅgaḥ,",
  "SA15n1255:550": "tasya svasaṃvedanādeva pramāṇāt siddhatvāt |",
  "SA15n1255:551": "pramāṇāntarasya tatra vaiyarthyāt |",
  "SA15n1255:552": "jaḍatve satyākārārpakasya vastuno grāhyatvādityasyārthasyābhīṣṭatvācca |",
  "SA15n1255:553": "bāhyārthasthitau ceyaṃ cinteti sarvamanavadyam |",
  "SA15n1255:554": "tadevamayaṃ prameyatvāditi hetuḥ sākāravādapakṣe sandigdhavyatirekaḥ,",
  "SA15n1255:555": "nirākārapakṣe cāsiddha iti sthitam |",
  "SA15n1255:556": "na cārthāpattirati sthirātmasādhanī,",
  "SA15n1255:557": "kāryakāraṇabhāvagrahaṇādīnāmanyathopapatteḥ |",
  "SA15n1255:558": "tathā hi upādānopādeyabhāvasthitacittasantatimapyāśrityeyaṃ vyavasthā sustheti kathamātmānaṃ pratyujjīvayatu |",
  "SA15n1255:559": "tatra kāryakāraṇabhāvapratītistāvadanākulā |",
  "SA15n1255:560": "tathāpi prāgbhāvivastuniścayajñānasyopādeyabhūtena tadarpitasaṃskāragarbheṇa paścādbhāvivastujñānenāsmin satīdaṃ bhavatīti niścayo janyate |",
  "SA15n1255:561": "tathā prāgbhāvivastvapekṣayā kevalabhūtalaniścāyakajñānopādeyabhūtena tadarpitasaṃskāragarbheṇa paścādbhāvivastvapekṣayā kevalabhūtalaniścāyakajñānenāsminnasatīdaṃ na bhavatīti vyatirekaniścayo janyate | yathoktam",
  "SA15n1255:562": "ekāvasāyasamanantarajātamanya-",
  "SA15n1255:563": "vijñānamanvayavimarśamupādadhāti |",
  "SA15n1255:564": "evaṃ tadekavirahānubhavodbhavānya-",
  "SA15n1255:565": "vyāvṛttidhīḥ prathayati vyatirekabuddhim ||",
  "SA15n1255:566": "ata eva devadattenāgnau pratīte yajñadattena ca dhūme pratīte na kāryakāraṇabhāvagrahaṇaṃ tajjñānayorupādānopādeyabhāvābhāvāt |",
  "SA15n1255:567": "yatra tvekasantāne jñānakṣaṇayorupādānopādeyabhāvastatra kāryādigrahaḥ sugrahaḥ |",
  "SA15n1255:568": "anyathā satyapi nityātmani pratisandhātari kāryakāraṇabhāvādīnāmapratītireva syāt |",
  "SA15n1255:569": "tathā hi ātmanaḥ sakāśāt pratisandheyabuddhīnāmabhedo bhedo vā bhedābhedo vā |",
  "SA15n1255:570": "prathamapakṣe ātmaiva syāt pratisandhātā,",
  "SA15n1255:571": "buddhya eva vā syuḥ pratisandheyā iti kaḥ pratisandhānārthaḥ |",
  "SA15n1255:572": "bhedapakṣa'pi buddhibhyo bhidyamānasya jaḍasyātmanaḥ kaḥ pratisandhānārtha iti na vidmaḥ |",
  "SA15n1255:573": "buddhiyogād draṣṭutvavat pratisandhātṛtvamiti cet |",
  "SA15n1255:574": "buddhi reva tarhi draṣṭī pratisandhātrī cetī niyamasvīkāre tadyogādasya tathātvamiti kimanena yācitakamaṇḍanena |",
  "SA15n1255:575": "buddhīnāṃ kartṛtvābhāvāditi cet |",
  "SA15n1255:576": "taddvāreṇāpi tarhi tasyātmano draṣṭṛtvādivyavahārānupapattiḥ |",
  "SA15n1255:577": "yadi hi buddhirhetoḥ phalasya vā draṣṭrī syāt tadānantaryapratiniyamasya cānusandhātrī kalpitā |",
  "SA15n1255:578": "tadyogād draṣṭṛtvaṃ pratisandhātṛtvaṃ cocyata iti syādapi prativiṣayamalabdhaviśeṣāyāṃ ca buddhau saṃbandho'pi na viśeṣaṃ vyavahārayitumīśaḥ - adhunā nibandhanādhigantā,",
  "SA15n1255:579": "adhunā phalasya,",
  "SA15n1255:580": "idānīṃ pratisandhāteti |",
  "SA15n1255:581": "tathāvidhabuddhigataviśeṣasvīkāre tu kimapareṇātmanā kartavyam,",
  "SA15n1255:582": "tāvataiva paryāptatvād vyavahārasya |",
  "SA15n1255:583": "sthirātmānamantareṇa saiva buddhirna syāditi cet |",
  "SA15n1255:584": "kenaivaṃ pratārito'si |",
  "SA15n1255:585": "aho mohamāhātmyaṃ yadīdṛśānapi paravaśīkaroti |",
  "SA15n1255:586": "tathā hi nedamidamantareṇa yaducyate tat khalvanyatra pratyakṣānupalambhābhyāṃ sāmarthyāvadhāraṇe sati yujyate vahneriva dhūme,",
  "SA15n1255:587": "cakṣurādivadvā dṛṣṭakāraṇāntarasāmagryā kāryādarśane paścād darśane ca kiñcidanyadapekṣaṇīyamastīti sāmānyākāreṇa |",
  "SA15n1255:588": "ādyaḥ pakṣastāvannāstīti vyaktam |",
  "SA15n1255:589": "dvitīyo'pi na saṃbhavī |",
  "SA15n1255:590": "na hi kāraṇabuddhisamanantaraṃ kāryabuddhau satyāṃ niścayapravṛttasyedamasyānantaraṃ dṛṣṭaṃ mayeti pratisandhānamadṛṣṭapūrvaṃ kadācit yato'nyasya sāmarthyaparikalpanaṃ syādityudasya vyāmohamuktakrameṇaiva kāryakāraṇagrahaṇavyavasthā svīkartavyā |",
  "SA15n1255:591": "bhedābhedapakṣastu dhikkāra eva,",
  "SA15n1255:592": "tasyaiva tadapekṣayā bhedābhedaviruddhadharmādhyāsādekatvānupapatteḥ |",
  "SA15n1255:593": "tataśca yadbhinnaṃ bhinnamevābhinnaṃ cābhinnamiti naikasya bhedābhedau |",
  "SA15n1255:594": "tathāpyabhede viśvamekamiti yugapadutpādasthitipralayaprasaṅgaḥ |",
  "SA15n1255:595": "evaṃ kramivastugrāhakaiḥ kramijñānairupādānopādeyabhūtaiḥ sākṣāt pāramparyeṇa krameṇāmī jāyanta iti niścayo janyate |",
  "SA15n1255:596": "aikakālikānekavastugrāhakaireva tajjñānairekopādānatvāt sakṛdimāni jātānīti vikalpaḥ kriyata iti kramākramagrahaṇamapyanavadyam |",
  "SA15n1255:597": "kathamanekajñānādekavikalpa iti cet | ki doṣaḥ |",
  "SA15n1255:598": "bhavantu bhinnā matayastathāpi tā",
  "SA15n1255:599": "dadhatyupādānatayaikakalpanam |",
  "SA15n1255:600": "na bhinnasaṃkhyā phalahetubādhinī",
  "SA15n1255:601": "na cānyasantānabhavā ivākṣamāḥ ||",
  "SA15n1255:602": "yadapyuktaṃ śaṅkareṇa pūrvottarakṣaṇayoḥ saṃvittīḥ,",
  "SA15n1255:603": "tābhyāṃ vāsanā,",
  "SA15n1255:604": "tayā hetuphalabhāvādhyavasāyī vikalpa iti cet |",
  "SA15n1255:605": "kimidānīṃ yatkiñcidāśaṅkitena vaktavyamityevaṃ vidhiranuṣṭhīyate bhavatā |",
  "SA15n1255:606": "vikalpo hi gṝhītānusandhānamatadrūpasamāropo vā syāt |",
  "SA15n1255:607": "na tāvat pūrvaḥ pakṣaḥ,",
  "SA15n1255:608": "adṛṣṭānvayavyatirekasya puruṣasya hetuphalabhāvāgrahe'nusandhānapratyayahetorvāsanāviśeṣasyaivānupapatteḥ |",
  "SA15n1255:609": "agṛhītasya cānusandhāne'tiprasaṅgāditi |",
  "SA15n1255:610": "tadetanna samyagālocitam |",
  "SA15n1255:611": "yato hetuphalabhūtayoḥ pūrvottarakṣaṇayorekaikena jñānenānanubhave'pyupādānopādeyabhūtābhyāṃ kramijñānābhyāṃ hetuphalatve gṛhīte eva |",
  "SA15n1255:612": "kevalaṃ hetukāle phalābhāvāt |",
  "SA15n1255:613": "tadviṣayasāmarthyagrahaṇe'pi phalādarśanāt tadavasāya evāpravṛttaḥ kāryadarśanena pravartyate |",
  "SA15n1255:614": "tathā phalāvalokane'pi tatkāryatā gṛhītaiva vikalpenānusandhīyata iti gṛhītānusandhānarūpa evāyaṃ vikalpa iti yatkiñcidetat |",
  "SA15n1255:615": "yadāha mahābhāṣyālaṅkāraḥ",
  "SA15n1255:616": "yadi nāmaikamadhyakṣaṃ na pūrvāparavittimat |",
  "SA15n1255:617": "adhyakṣadvayasadbhāve prākparāvedanaṃ katham || iti ||",
  "SA15n1255:618": "tathā smaraṇamabhilāṣaḥ,",
  "SA15n1255:619": "svayaṃ vihitapratyanumārgaṇam,",
  "SA15n1255:620": "dṛṣṭārthakutūhalaviramaṇam,",
  "SA15n1255:621": "karmaphalasaṃbandhaḥ,",
  "SA15n1255:622": "saṃśayapūrvakanirṇayaśca pūrvapūrvānubhavaikopādānakāraṇaiḥ samarpitasaṃskāragatairuttarottarārthānubhavaivopādeyabhūtairjanyamāno yujyata iti kimadhikenātmanā parikalpitena |",
  "SA15n1255:623": "upādānopādeyabhāvaniyamādeva ca na santānāntare smaraṇādiprasaṅgaḥ saṅgataḥ |",
  "SA15n1255:624": "kimidamupādānamiti cet |",
  "SA15n1255:625": "ucyate |",
  "SA15n1255:626": "yatsantānanivṛttyā yadutpadyate tattasyopādānakāraṇam |",
  "SA15n1255:627": "yathā mṛtsantānanivṛttyotpadyamānasya kumbhasya mṛdupādānamiti śāstre prapañcitam |",
  "SA15n1255:628": "na cātra paralokakṣatiḥ ||",
  "SA15n1255:629": "yadapyuktam - cittaśarīrayoḥ kiyatkālasthitinibandhanasya dṛṣṭasya nivṛttau cittasyāpi nivṛttiprasaṅgaḥ |",
  "SA15n1255:630": "maraṇavedanayā hi cittaṃ vikalam |",
  "SA15n1255:631": "tato'vikalā cittāntarajananāvasthā na saṃbhavati |",
  "SA15n1255:632": "tasmādupasthite maraṇaduḥkhe sarvasaṃskāravirodhini cittamapyucchidyeteti nāstikyamāyātamiti |",
  "SA15n1255:633": "tadayuktam |",
  "SA15n1255:634": "yato maraṇaduḥkhaṃ cittaviśeṣa eva,",
  "SA15n1255:635": "tasya cittāntarajananasāmarthyasvabhāvasya svabhāvādavāryaiva jñānotpattiriti |",
  "SA15n1255:636": "bandhānmokṣo'pi saṃsāricitta sabandhādanāśravacittaprabandho yaḥ |",
  "SA15n1255:637": "śubhādimokṣayorapi pravṛttiravāryā |",
  "SA15n1255:638": "yataḥ satyapyātmanyahameva mukto bhaviṣyāmi sukhī cetyātmagrahaṇakṣaṇādadhyavasāyāt pravartate |",
  "SA15n1255:639": "na punarātmanā galahastitaḥ |",
  "SA15n1255:640": "sa cānādyavidyāparamparāyātaḥ pūrvāparayorekatvāropako mithyāsaṅkalpo bādhite'pyātmanyavyāhataprasara iti kathamapravṛttiḥ | nanu",
  "SA15n1255:641": "nairātmyavādapakṣe (tu)",
  "SA15n1255:642": "pūrvamevāvabudhyate |",
  "SA15n1255:643": "madvināśātphalaṃ na syānmatto'nyasyāthavā bhavet || iti |",
  "SA15n1255:644": "apravṛttirevāstviti cet |",
  "SA15n1255:645": "astu, ko doṣaḥ |",
  "SA15n1255:646": "yadyayamātmagraho nirviṣayo'pi pravṛttimanākṣipta kṣaṇamapi sthātuṃ (na)",
  "SA15n1255:647": "prabhavati |",
  "SA15n1255:648": "yathā hi jātasyāvaśyaṃ mṛtyuriti jñātavatopyapratikriyaputrādimaraṇe sorastāḍamākrando maraṇādau ca yatnaḥ śokodrekāt evamavidyodrekādeva nairātmyaṃ jānannapi pravartate,",
  "SA15n1255:649": "na sukhamāsta iti kimatra kriyatām,",
  "SA15n1255:650": "avidyāyāḥ pravartanaśakteravāryatvāt |",
  "SA15n1255:651": "pratyabhijñā ca pūrvameva dhvastā |",
  "SA15n1255:652": "kāryakāraṇabhāvaniyatā paścādbhāvipūrvabhāvitā |",
  "SA15n1255:653": "sā ca kṣaṇike'pyaviruddhā |",
  "SA15n1255:654": "upādānopādeyatā ca kramisvasaṃvedanajñānadvayena sākṣātkṛtā tatpṛṣṭhabhāvinā niścīyata iti,",
  "SA15n1255:655": "asatyapyātmani pratisandhātari kāryakāraṇagrahaṇādaya upapadyamānā nātmānamupasthāpayituṃ prabhavanti |",
  "SA15n1255:656": "ato'rthāpattirati na kṣameti bhāgyahīnamanorājyamiva sthirasiddhirviśīryata eva |",
  "SA15n1255:657": "tathā ca kṣaṇabhaṅgasandehe sattvādyanumānaṃ prāptāvasaram ||",
  "SA15n1255:658": " || sthirasiddhidūṣaṇaṃ samāptam ||"
}