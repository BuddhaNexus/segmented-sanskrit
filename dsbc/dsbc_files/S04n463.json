{
  "S04n463:0": "6 vyākaraṇaparivartaḥ |",
  "S04n463:1": "atha khalu bhagavānimā gāthā bhāṣitvā sarvāvantaṃ bhikṣusaṃghamāmantrayate sma-ārocayāmi vo bhikṣavaḥ,",
  "S04n463:2": "prativedayāmi |",
  "S04n463:3": "ayaṃ mama śrāvakaḥ kāśyapo bhikṣustriṃśato buddhakoṭīsahasrāṇāmantike satkāraṃ kariṣyati,",
  "S04n463:4": "gurukāraṃ mānanāṃ pūjanāmarcanāmapacāyanāṃ kariṣyati,",
  "S04n463:5": "teṣāṃ ca buddhānāṃ bhagavatāṃ saddharmaṃ dhārayiṣyati |",
  "S04n463:6": "sa paścime samucchraye avabhāsaprāptāyāṃ lokadhātau mahāvyūhe kalpe raśmiprabhāso nāma tathāgato'rhan samyaksaṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n463:7": "dvādaśa cāsyāntarakalpānāyuṣpramāṇaṃ bhaviṣyati |",
  "S04n463:8": "viṃśatiṃ cāsyāntarakalpān saddharmaḥ sthāsyati |",
  "S04n463:9": "viṃśatimevāntarakalpān saddharmapratirūpakaḥ sthāsyati |",
  "S04n463:10": "taccāsya buddhakṣetraṃ śuddhaṃ bhaviṣyati śuci apagatapāṣāṇaśarkarakaṭhalyamapagataśvabhraprapātamapagatasyandanikāgūtholigallaṃ samaṃ ramaṇīyaṃ prāsādikaṃ darśanīyaṃ vaiḍūryamayaṃ ratnavṛkṣapratimaṇḍitaṃ suvarṇasūtrāṣṭāpadanibaddhaṃ puṣpābhikīrṇam |",
  "S04n463:11": "bahūni ca tatra bodhisattvaśatasahasrāṇyutpatsyante |",
  "S04n463:12": "aprameyāṇi ca tatra śrāvakakoṭīnayutaśatasahasrāṇi bhaviṣyanti |",
  "S04n463:13": "na ca tatra māraḥ pāpīyānavatāraṃ lapsyate,",
  "S04n463:14": "na ca māraparṣat prajñāsyate |",
  "S04n463:15": "bhaviṣyanti tatra khalu punarmāraśca māraparṣadaśca |",
  "S04n463:16": "api tu khalu punastatra lokadhātau tasyaiva bhagavato raśmiprabhāsasya tathāgatasya śāsane saddharmaparigrahāyābhiyuktā bhaviṣyanti ||",
  "S04n463:17": "atha khalu bhagavāṃstasyāṃ velāyāmimā gāthā abhāṣata—",
  "S04n463:18": "paśyāmyahaṃ bhikṣava buddhacakṣuṣā",
  "S04n463:19": "sthaviro hyayaṃ kāśyapa buddha bheṣyati |",
  "S04n463:20": "anāgate'dhvāni asaṃkhyakalpe",
  "S04n463:21": "kṛtvāna pūjāṃ dvipadottamānām ||1 ||",
  "S04n463:22": "triṃśatsahasrāḥ paripūrṇakoṭyo",
  "S04n463:23": "jinānayaṃ drakṣyati kāśyapo hyayam |",
  "S04n463:24": "cariṣyatī tatra ca brahmacaryaṃ",
  "S04n463:25": "bauddhasya jñānasya kṛtena bhikṣavaḥ ||2 ||",
  "S04n463:26": "kṛtvāna pūjāṃ dvipadottamānāṃ",
  "S04n463:27": "samudāniya jñānamidaṃ anuttaram |",
  "S04n463:28": "sa paścime cocchrayi lokanātho",
  "S04n463:29": "bhaviṣyate apratimo maharṣiḥ ||3 ||",
  "S04n463:30": "kṣetraṃ ca tasya pravaraṃ bhaviṣyati",
  "S04n463:31": "vicitra śuddhaṃ śubha darśanīyam |",
  "S04n463:32": "manojñarūpaṃ sada premaṇīyaṃ",
  "S04n463:33": "suvarṇasūtraiḥ samalaṃkṛtaṃ ca ||4 ||",
  "S04n463:34": "ratnāmayā vṛkṣa tahiṃ vicitrā",
  "S04n463:35": "aṣṭāpadasmiṃ tahi ekameke |",
  "S04n463:36": "manojñagandhaṃ ca vimuñcamānā",
  "S04n463:37": "bheṣyanti kṣetrasmi imasmi bhikṣo ||5 ||",
  "S04n463:38": "puṣpaprakāraiḥ samalaṃkṛtaṃ ca",
  "S04n463:39": "vicitrapuṣpairupaśobhitaṃ ca |",
  "S04n463:40": "śvabhraprapātā na ca tatra santi",
  "S04n463:41": "samaṃ śivaṃ bheṣyati darśanīyam ||6 ||",
  "S04n463:42": "tahi bodhisattvāna sahasrakoṭyaḥ",
  "S04n463:43": "sudāntacittāna maharddhikānām |",
  "S04n463:44": "vaipulyasūtrāntadharāṇa tāyināṃ",
  "S04n463:45": "bahū bhaviṣyanti sahasra neke ||7 ||",
  "S04n463:46": "anāsravā antimadehadhāriṇo",
  "S04n463:47": "bheṣyanti ye śrāvaka dharmarājñaḥ |",
  "S04n463:48": "pramāṇu teṣāṃ na kadāci vidyate",
  "S04n463:49": "divyena jñānena gaṇitva kalpān ||8 ||",
  "S04n463:50": "so dvādaśa antarakalpa sthāsyati",
  "S04n463:51": "saddharma viṃśāntarakalpa sthāsyati |",
  "S04n463:52": "pratirūpakaścāntarakalpa viṃśatiṃ",
  "S04n463:53": "raśmiprabhāsasya viyūha bheṣyati ||9 ||",
  "S04n463:54": "atha khalvāyuṣmān mahāmaudgalyāyanaḥ sthavira āyuṣmāṃśca subhūtirāyuṣmāṃśca mahākātyāyanaḥ pravepamānaiḥ kāyairbhagavantamanimiṣairnetrairvyavalokayanti sma |",
  "S04n463:55": "tasyāṃ ca velāyāṃ pṛthak pṛthaṅamanaḥsaṃgītyā imā gāthā abhāṣanta—",
  "S04n463:56": "arhanta he mahāvīra śākyasiṃha narottama |",
  "S04n463:57": "asmākamanukampāya buddhaśabdamudīraya ||10 ||",
  "S04n463:58": "avaśyamavasaraṃ jñātvā asmākaṃ pi narottama |",
  "S04n463:59": "amṛteneva siñcitvā vyākuruṣva vibhojana ||11 ||",
  "S04n463:60": "durbhikṣādāgataḥ kaścinnaro labdhvā subhojanam |",
  "S04n463:61": "pratīkṣa bhūya ucyeta hastaprāptasmi bhojane ||12 ||",
  "S04n463:62": "evamevotsukā asmo hīnayānaṃ vicintaya |",
  "S04n463:63": "duṣkālabhuktasattvā vā buddhajñānaṃ labhāmahe ||13 ||",
  "S04n463:64": "na tāvadasmān saṃbuddho vyākaroti mahāmuniḥ |",
  "S04n463:65": "yathā hastasmi prakṣiptaṃ na tadbhuñjīta bhojanam ||14 ||",
  "S04n463:66": "evaṃ ca utsukā vīra śrutvā ghoṣamanuttaram |",
  "S04n463:67": "vyākṛtā yada bheṣyāmastadā bheṣyāma nirvṛtāḥ ||15 ||",
  "S04n463:68": "vyākarohi mahāvīra hitaiṣī anukampakaḥ |",
  "S04n463:69": "api dāridryacittānāṃ bhavedanto mahāmune ||16 ||",
  "S04n463:70": "atha khalu bhagavāṃsteṣā mahāśrāvakāṇāṃ sthavirāṇāmimamevaṃrūpaṃ cetasaiva cetaḥparivitarkamājñāya punarapi sarvāvantaṃ bhikṣusaṃghamāmantrayate sma-ayaṃ me bhikṣavo mahāśrāvakaḥ sthaviraḥ subhūtistriṃśata eva buddhakoṭīnayutaśatasahasrāṇāṃ satkāraṃ kariṣyati,",
  "S04n463:71": "gurukāraṃ mānanāṃ pūjanāmarcanāmapacāyanāṃ kariṣyati |",
  "S04n463:72": "tatra ca brahmacaryaṃ cariṣyati,",
  "S04n463:73": "bodhiṃ ca samudānayiṣyati |",
  "S04n463:74": "evaṃrūpāṃścādhikārān kṛtvā paścime samucchraye śaśiketurnāma tathāgato'rhan samyaksaṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n463:75": "ratnasaṃbhavaṃ ca nāmāsya tad buddhakṣetraṃ bhaviṣyati |",
  "S04n463:76": "ratnāvabhāsaśca nāma sa kalpo bhaviṣyati |",
  "S04n463:77": "samaṃ ca tad buddhakṣetraṃ bhaviṣyati,",
  "S04n463:78": "ramaṇīyaṃ sphaṭikamayaṃ ratnavṛkṣavicitritamapagataśvabhraprapātamapagatagūtholigallaṃ manojñaṃ puṣpābhikīrṇam |",
  "S04n463:79": "kūṭāgāraparibhogeṣu cātra puruṣā vāsaṃ kalpayiṣyanti |",
  "S04n463:80": "bahavaścāsya śrāvakā bhaviṣyantyaparimāṇāḥ,",
  "S04n463:81": "yeṣāṃ na śakyaṃ gaṇanayā paryanto'dhigantum |",
  "S04n463:82": "bahūni cātra bodhisattvakoṭīnayutaśatasahasrāṇi bhaviṣyanti |",
  "S04n463:83": "tasya ca bhagavato dvādaśāntarakalpānāyuṣpramāṇaṃ bhaviṣyati |",
  "S04n463:84": "viṃśatiṃ cāntarakalpān saddharmaḥ sthāsyati |",
  "S04n463:85": "viṃśatimevāntarakalpān saddharmapratirūpakaḥ sthāsyati |",
  "S04n463:86": "sa ca bhagavān vaihāyasamantarīkṣe sthitvā abhīkṣṇaṃ dharmaṃ deśayiṣyati,",
  "S04n463:87": "bahūni ca bodhisattvaśatasahasrāṇi bahūni ca śrāvakaśatasahasrāṇi vineṣyati ||",
  "S04n463:88": "atha khalu bhagavāṃstasyāṃ velāyāmimā gāthā abhāṣata—",
  "S04n463:89": "ārocayāmi ahamadya bhikṣavaḥ",
  "S04n463:90": "prativedayāmyadya mamā śṛṇotha |",
  "S04n463:91": "sthaviraḥ subhūtirmama śrāvako'yaṃ",
  "S04n463:92": "bhaviṣyate buddha anāgate'dhvani ||17 ||",
  "S04n463:93": "buddhāṃśca paśyitva mahānubhāvān",
  "S04n463:94": "triṃśacca pūrṇānayutāna koṭīḥ |",
  "S04n463:95": "cariṣyate carya tadānulomikī-",
  "S04n463:96": "mimasya jñānasya kṛtena caiṣaḥ ||18 ||",
  "S04n463:97": "sa paścime vīra samucchrayasmin",
  "S04n463:98": "dvātriṃśatīlakṣaṇarūpadhārī |",
  "S04n463:99": "suvarṇayūpapratimo maharṣi-",
  "S04n463:100": "rbhaviṣyate lokahitānukampī ||19 ||",
  "S04n463:101": "sudarśanīyaṃ ca sukṣetra bheṣyati",
  "S04n463:102": "iṣṭaṃ manojñaṃ ca mahājanasya |",
  "S04n463:103": "vihariṣyate yatra sa lokabandhu-",
  "S04n463:104": "stāritva prāṇīnayutāna koṭīḥ ||20 ||",
  "S04n463:105": "bahubodhisattvātra mahānubhāvā",
  "S04n463:106": "avivartyacakrasya pravartitāraḥ |",
  "S04n463:107": "tīkṣṇendriyāstasya jinasya śāsane",
  "S04n463:108": "ye śobhayiṣyanti ta buddhakṣetram ||21 ||",
  "S04n463:109": "bahuśrāvakāstasya na saṃkhya teṣāṃ",
  "S04n463:110": "pramāṇu naivāsti kadāci teṣām |",
  "S04n463:111": "ṣaḍabhijña traividya maharddhikāśca",
  "S04n463:112": "aṣṭāvimokṣeṣu pratiṣṭhitāśca ||22 ||",
  "S04n463:113": "acintiyaṃ ṛddhibalaṃ ca bheṣyati",
  "S04n463:114": "prakāśayantasyimamagrabodhim |",
  "S04n463:115": "devā manuṣyā yatha gaṅgavālikā",
  "S04n463:116": "bheṣyanti tasyo satataṃ kṛtāñjalī ||23 ||",
  "S04n463:117": "so dvādaśo antarakalpa sthāsyapi",
  "S04n463:118": "saddharmu viṃśāntarakalpa sthāsyati |",
  "S04n463:119": "pratirūpako viṃśatimeva sthāsyati |",
  "S04n463:120": "kalpāntarāṇi dvipadottamasya ||24 ||",
  "S04n463:121": "atha khalu bhagavān punareva sarvāvantaṃ bhikṣusaṃghamāmantrayate sma-ārocayāmi vo bhikṣayaḥ,",
  "S04n463:122": "prativedayāmi |",
  "S04n463:123": "ayaṃ mama śrāvakaḥ sthaviro mahākātyāyano'ṣṭānāṃ buddhakoṭīśatasahasrāṇāmantike satkāraṃ kariṣyati,",
  "S04n463:124": "gurukāraṃ mānanāṃ pūjanāmarcanāmapacāyanāṃ kariṣyati |",
  "S04n463:125": "parinirvṛtānāṃ ca teṣāṃ tathāgatānāṃ stūpān kariṣyati yojanasahasraṃ samucchrayeṇa pañcāśad yojanāni pariṇāhena saptānāṃ ratnānām |",
  "S04n463:126": "tadyathā suvarṇasya rūpyasya vaiḍūryasya sphaṭikasya lohitamukteraśmargabhasya musāragalvasya saptamasya ratnasya |",
  "S04n463:127": "teṣāṃ ca stūpānāṃ pūjāṃ kariṣyati puṣpadhūpagandhamālyavilepanacūrṇacīvaracchatradhvajapatākāvaijayantībhiśca |",
  "S04n463:128": "tataśca bhūyaḥ pareṇa paratareṇa punarviśatīnāṃ buddhakoṭīnāmantike evarūpameva satkāraṃ kariṣyati,",
  "S04n463:129": "gurukāraṃ mānanāṃ pūjanāmarcanāmapacāyanāṃ kariṣyati |",
  "S04n463:130": "sa paścime samucchraye paścime ātmabhāvapratilambhe jāmbūnadaprabhāso nāma tathāgato'rhan samyaksaṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavan |",
  "S04n463:131": "pariśuddhaṃ cāsya buddhakṣetraṃ bhaviṣyati samaṃ ramaṇīyaṃ prāsādikaṃ darśanīyaṃ sphaṭikamayaṃ ratnavṛkṣābhivicitritaṃ suvarṇasūtrācchoḍitaṃ puṣpasaṃstarasaṃstṛtamapagatanirayatiryagyoniyamalokāsurakāyaṃ bahunaradevapratipūrṇaṃ bahuśrāvakaśatasahasropaśobhitaṃ bahubodhisattvaśatasahasrālaṃkṛtam |",
  "S04n463:132": "dvādaśa cāsya antarakalpānāyuṣpramāṇaṃ bhaviṣyati |",
  "S04n463:133": "viṃśatiṃ cāsya antarakalpān saddharmaḥ sthāsyati |",
  "S04n463:134": "viṃśatimevāntarakalpān saddharmapratirūpakaḥ sthāsyati ||",
  "S04n463:135": "atha khalu bhagavāṃstasyāṃ velāyāmimā gāthā abhāṣata—",
  "S04n463:136": "śṛṇotha me bhikṣava adya sarve",
  "S04n463:137": "udāharantasya girāmananyathām |",
  "S04n463:138": "kātyāyanaḥ sthaviru ayaṃ mi śrāvakaḥ",
  "S04n463:139": "kariṣyate pūja vināyakānām ||25 ||",
  "S04n463:140": "satkāru teṣāṃ ca bahuprakāraṃ",
  "S04n463:141": "bahūvidhaṃ lokavināyakānām |",
  "S04n463:142": "stūpāṃśca kārāpayi nirvṛtānāṃ",
  "S04n463:143": "puṣpehi gandhehi ca pūjayiṣyati ||26 ||",
  "S04n463:144": "labhitva so paścimakaṃ samucchrayaṃ",
  "S04n463:145": "pariśuddhakṣetrasmi jino bhaviṣyati |",
  "S04n463:146": "paripūrayitvā imameva jñānaṃ",
  "S04n463:147": "deśeṣyate prāṇisahasrakoṭinām ||27 ||",
  "S04n463:148": "sa satkṛto loki sadevakasmin",
  "S04n463:149": "prabhākaro buddha vibhurbhaviṣyati |",
  "S04n463:150": "jāmbūnadābhāsu sa cāpi nāmnā",
  "S04n463:151": "saṃtārako devamanuṣyakoṭinām ||28 ||",
  "S04n463:152": "bahubodhisattvāstatha śrāvakāśca",
  "S04n463:153": "amitā asaṃkhyā pi ca tatra kṣetre |",
  "S04n463:154": "upaśobhayiṣyanti ti buddhaśāsanaṃ",
  "S04n463:155": "bhavaprahīṇā vibhavāśca sarve ||29 ||",
  "S04n463:156": "atha khalu bhagavān punareva sarvāvantaṃ bhikṣusaṃghamāmantrayate sma-ārocayāmi vo bhikṣavaḥ,",
  "S04n463:157": "prativedayāmi |",
  "S04n463:158": "ayaṃ mama śrāvakaḥ sthaviro mahāmaudgalyāyano'ṣṭāviṃśatibuddhasahasrāṇyārāgayiṣyati,",
  "S04n463:159": "teṣāṃ ca buddhānāṃ bhagavatāṃ vividhaṃ satkāraṃ kariṣyati,",
  "S04n463:160": "gurukāraṃ mānanāṃ pūjanāmarcanāmapacāyanāṃ kariṣyati |",
  "S04n463:161": "parinirvṛtānāṃ ca teṣāṃ buddhānāṃ bhagavatāṃ stūpān kārayiṣyati saptaratnamayān |",
  "S04n463:162": "tadyathā suvarṇasya rūpyasya vaidūryasya sphaṭikasya lohitamukteraśmagarbhasya musāragalvasya |",
  "S04n463:163": "yojanasahasraṃ samucchrayeṇa pañcayojanaśatāni pariṇāhena |",
  "S04n463:164": "teṣāṃ ca stūpānāṃ vividhāṃ pūjāṃ kariṣyati puṣpadhūpagandhamālyavilepanacūrṇacīvaracchatradhvajapatākāvaijayantībhiḥ |",
  "S04n463:165": "tataśca bhūyaḥ pareṇa paratareṇa viṃśaterbuddhakoṭīśatasahasrāṇāmevaṃrūpameva satkāraṃ kariṣyati,",
  "S04n463:166": "gurukāraṃ mānanāṃ pūjanāmarcanāmapacāyanāṃ kariṣyati |",
  "S04n463:167": "paścime ca ātmabhāvapratilambhe tamālapatracandanagandho nāma tathāgato'rhan samyaksaṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n463:168": "manobhirāmaṃ ca nāmāsya tadbuddhakṣetraṃ bhaviṣyati |",
  "S04n463:169": "ratiprapūrṇaśca nāma sa kalpo bhaviṣyati |",
  "S04n463:170": "pariśuddhaṃ cāsya tadbuddhakṣetraṃ bhaviṣyati,",
  "S04n463:171": "samaṃ ramaṇīyaṃ prāsādikaṃ sudarśanīyaṃ sphaṭikamayaṃ ratnavṛkṣābhivicitritaṃ muktakusumābhikīrṇaṃ bahunaradevapratipūrṇamṛṣiśatasahasraniṣevitaṃ yaduta śrāvakaiśca bodhisattvaiśca |",
  "S04n463:172": "caturviśatiṃ cāsya antarakalpānāyuṣpramāṇaṃ bhaviṣyati |",
  "S04n463:173": "catvāriṃśacca antarakalpān saddharmaḥ sthāsyati |",
  "S04n463:174": "catvāriṃśadeva antarakalpān saddharmapratirūpakaḥ sthāsyati ||",
  "S04n463:175": "atha khalu bhagavāṃstasyāṃ velāyāmimā gāthā abhāṣata—",
  "S04n463:176": "maudgalyagotro mama śrāvako'yaṃ",
  "S04n463:177": "jahitva mānuṣyakamātmabhāvam |",
  "S04n463:178": "viṃśatsahasrāṇi jināna tāyinā-",
  "S04n463:179": "manyāṃśca aṣṭau virajāna drakṣyati ||30 ||",
  "S04n463:180": "cariṣyate tatra ca brahmacaryaṃ",
  "S04n463:181": "bauddhaṃ imaṃ jñāna gaveṣamāṇaḥ |",
  "S04n463:182": "satkāru teṣāṃ dvipadottamānāṃ",
  "S04n463:183": "vividhaṃ tadā kāhi vināyakānām ||31 ||",
  "S04n463:184": "saddharmu teṣāṃ vipulaṃ praṇītaṃ",
  "S04n463:185": "dhāretva kalpāna sahasrakoṭyaḥ |",
  "S04n463:186": "pūjāṃ ca stūpeṣu kariṣyate tadā",
  "S04n463:187": "parinirvṛtānāṃ sugatāna teṣām ||32 ||",
  "S04n463:188": "ratnāmayān stūpa savaijayantān",
  "S04n463:189": "kariṣyate teṣa jinottamānām |",
  "S04n463:190": "puṣpehi gandhehi ca pūjayanto",
  "S04n463:191": "vādyehi vā lokahitānukampinām ||33 ||",
  "S04n463:192": "tatpaścime caiva samucchrayasmin",
  "S04n463:193": "priyadarśane tatra manojñakṣetre |",
  "S04n463:194": "bhaviṣyate lokahitānukampī",
  "S04n463:195": "tamālapatracandanagandha nāmnā ||34 ||",
  "S04n463:196": "caturviśapūrṇāntarakalpa tasya",
  "S04n463:197": "āyuṣpramāṇaṃ sugatasya bheṣyati |",
  "S04n463:198": "prakāśayantasyima buddhanetrīṃ",
  "S04n463:199": "manujeṣu deveṣu ca nityakālam ||35 ||",
  "S04n463:200": "bahuśrāvakātasya jinasya tatra",
  "S04n463:201": "koṭī sahasrā yatha gaṅgavālikāḥ |",
  "S04n463:202": "ṣaḍabhijña traividya maharddhikāśca",
  "S04n463:203": "abhijñaprāptāḥ sugatasya śāsane ||36 ||",
  "S04n463:204": "avaivartikāśco bahubodhisattvā",
  "S04n463:205": "ārabdhavīryāḥ sada saṃprajānāḥ |",
  "S04n463:206": "abhiyuktarūpāḥ sugatasya śāsane",
  "S04n463:207": "teṣāṃ sahasrāṇi bahūni tatra ||37 ||",
  "S04n463:208": "parinirvṛtasyāpi jinasya tasya",
  "S04n463:209": "saddharmu saṃsthāsyati tasmi kāle |",
  "S04n463:210": "viṃśacca viṃśāntarakalpa pūrṇā",
  "S04n463:211": "etatpramāṇaṃ pratirūpakasya ||38 ||",
  "S04n463:212": "maharddhikāḥ pañca mi śrāvakā ye",
  "S04n463:213": "nirdiṣṭa ye te maya agrabodhaye |",
  "S04n463:214": "anāgate'dhvāni jināḥ svayaṃbhuva-",
  "S04n463:215": "steṣāṃ ca caryāṃ śṛṇuthā mamāntikāt ||39 ||",
  "S04n463:216": "ityāryasaddharmapuṇḍarīke dharmaparyāye vyākaraṇaparivarto nāma ṣaṣṭhaḥ ||"
}