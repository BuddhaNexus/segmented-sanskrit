{
    "1426:0": "ācāryaśāntarakṣitaviracitā",
    "1426:1": "tattvasiddhiḥ",
    "1426:2": "|ṃamaḥ sakalakaluṣāpahāriṇe śrīvajrasattvāya ||",
    "1426:3": "vajrayānaṃ namaskṛtya mahāsukhasukhākaram |",
    "1426:4": "tattvasiddhiṃ pravakṣyāmi sammohavinivṛttaye ||1||",
    "1426:5": "etasmin vajramahāyāne ye kecid anupacita-kuśala-vāsanāsantānāḥ,",
    "1426:6": "samāropita bhāvabhāvanāḥ,",
    "1426:7": "svavikalpānilapreyamāṇa-matayaḥ,",
    "1426:8": "sakala-kalikālakalaṅkapaṅkapaṭala-malīmasa-mānasāḥ,",
    "1426:9": "asamadhigata-saṃsārasāgarataraṇopāyāḥ,",
    "1426:10": "svavikalpānalpasaṅkalpitadhiyaḥ,",
    "1426:11": "viṣamagranthisthānadainyapatitāḥ,",
    "1426:12": "durbodhagrahāveśavaśākulitacetaso&#39;",
    "1426:13": "nupāsitācāryāḥ,",
    "1426:14": "paramārthabhāvanopadeśarahitāḥ,",
    "1426:15": "śrīmanmahāsukhavajrasattvatvam,",
    "1426:16": "analpakalpāsaṃkhyenāpi mārgāntareṇādhigamyaṃ vajrayānopāyayuktānām ihaiva janmani anāyāsasādhyasthira-sarvabhāva [svabhāvam],",
    "1426:17": "anādinidha[na]m,",
    "1426:18": "anālayam,",
    "1426:19": "akhilasattvasantānaṃ,",
    "1426:20": "svasaṃvedyasvabhāvam,",
    "1426:21": "mahāpuṇyahetum,",
    "1426:22": "adhigamalakṣaṇaṃ,",
    "1426:23": "tadupāyabhū(taṃ)",
    "1426:24": "ca mahāvajrayānaṃ samastayānottamamāgamaṃ lakṣaṇaṃ na pratipadyante,",
    "1426:25": "teṣām ajñānatimirapaṭalavinivṛttaye yuktyāgamābhyām abhidhīyate kiñcit ||",
    "1426:26": "tatra prajñopāyaparigṛhītā rūpādayo viṣayāḥ paribhogabhāvamāpadyamānāḥ viśiṣṭaphalāvāhakā bhavantītyavaśyameva prekṣāvadbhirabhyupagantavyam |",
    "1426:27": "viśiṣṭā hi sāmagrī viśiṣṭameva phalaṃ janayatīti sarvavādiprasiddham |",
    "1426:28": "yathāpṛthivyādibhyaḥ samutpannamāmalakaphalaṃ kaṣāyarasamanubhūyate,",
    "1426:29": "punaḥ kṣīrāvasekādimadhikaṃ kāraṇamāsādya tadeva madhuratayā pratīyate |",
    "1426:30": "tadevaṃ - yathā kāraṇāntarābhisaṃskṛtaṃ kāraṇaṃ viśiṣṭaphalāvāhakatvena pratyakṣeṇaiva dṛśyate,",
    "1426:31": "evamete rūpādayo viṣayā mahāmudrāniṣpattau mantramudrādhiṣṭhitānāṃ yogināṃ viśiṣṭataraṃ phalamutpādayantīti sadbhiravadheyam |",
    "1426:32": "yato na vai kiñcidekaṃ janakamapitu sāmagrī janikā,",
    "1426:33": "tena viśiṣṭāt kāraṇā[ntarā]d hi viśiṣṭameva kāryamutpadyate,",
    "1426:34": "acintyatvād hetupratyayasāmarthyasya sarvavidām |",
    "1426:35": "[prayogaḥ]- tatra ya ime viśiṣṭakāraṇābhi saṃskṛtāste viśiṣṭameva kāryamārabhante,",
    "1426:36": "yathā kṣīrāvasekenā malakādayo madhuraphalā bhavanti,(tathā)",
    "1426:37": "viśiṣṭakāraṇābhisaṃskṛtā rūpādayo&#39;pi,",
    "1426:38": "iti svabhāvahetuḥ |",
    "1426:39": "tadatra viśiṣṭakāraṇāntarābhisaṃskāramātrānubandhasvabhāvaḥ kāryābhimato bhāvo vyāpaka svabhāvaḥ,",
    "1426:40": "kāraṇāntarābhisaṃskārastu vyāpyameva |",
    "1426:41": "tena yad yad viśiṣṭakāraṇāntarābhisaṃskṛtasvabhāvam,",
    "1426:42": "tad tad asati pratibandhake akāraṇavaikalye viśiṣṭakāraṇāntarābhi saṃskārād viśiṣṭameva kārya bhavati iti,",
    "1426:43": "tanmātrānubandhitvāt |",
    "1426:44": "tasya tasmāt siddhe vyāpyavyāpakabhāve vyāpake sādhye vyāpyaṃ hetuḥ |",
    "1426:45": "tadyathā-vyāpake vṛkṣādike sādhye vyāpyaṃ śiśapādiḥ hetuḥ |",
    "1426:46": "siddhatvād vyāpyavyāpaka-bhāvasya na kalpe datra kāraṇaṃ vyāpya-vyāpaka-bhāvāt param |",
    "1426:47": "evamihāpi jñeyam |",
    "1426:48": "ata evoktam -",
    "1426:49": "aśeṣayogatantreṣu guhyendutilakādiṣu |",
    "1426:50": "nāsti kiñcidakarttavyaṃ prajñopāyena cetasā ||2||",
    "1426:51": "nirviśaṅkaḥ sadā bhūtvā bhoktavyaṃ pañcakāmakam |",
    "1426:52": "oṣadhīcūrṇasaṃyogāduragasyeva bandhanam ||3||",
    "1426:53": "kāmino nityaraktasya gītavādyaratasyaṃ ca |",
    "1426:54": "kāmasaukhyairatṛptasya sidhyate nātra saṃśayaḥ ||4||",
    "1426:55": "bodhicittaṃ dṛḍhaṃ yasya niḥsaṅgā ca matirbhavet |",
    "1426:56": "vicikitsā naiva karttavyā tasyedaṃ sidhyate dhruvam ||5||",
    "1426:57": "sunirūpya susañcintya praveśaṃ kārayed budhaḥ |",
    "1426:58": "anyathāgnipraveśo&#39;",
    "1426:59": "sya kalāṃ nārhati ṣoḍaśīm ||6||",
    "1426:60": "tattvaṃ vijñāya tattvena yo&#39;",
    "1426:61": "dhimuktiṃ niṣevate |",
    "1426:62": "sa sidhyatyanyathā tasya mahānirayapātanam ||7||",
    "1426:63": "na caitacchakyate vaktuṃ yathaite rūpādayo viṣayāḥ kleśaprasūti-hetutvādapāyahetava iti |",
    "1426:64": "kleśānām ātmātmīyagrahābhiniveśapūrvakattvāt na rūpādayo nimittam,yena",
    "1426:65": "ātmani sati parasaṃjñā svaparavibhāgāt parigrahadveṣau |",
    "1426:66": "anayoḥ sampratibaddhāḥ sarve doṣāḥ prajāyante ||8||",
    "1426:67": "tasmād yasyātmadarśanaṃ tasyaite kleśāḥ sambhavantīti |",
    "1426:68": "yastu nairātmyasātmīkaraṇāt samāsāditanairātmyarasaḥ,",
    "1426:69": "tasya naite tathā bhavanti |",
    "1426:70": "yadi punaḥ viṣayāḥ sarvadā rāgahetava eva tadā kathaṃ samviparītajñānamapi janayanti aśucyādibhirākāraiḥ,",
    "1426:71": "abhyāsabalāt,",
    "1426:72": "tena yathāsamāropameva khalvete vijñānamupajanayanti |",
    "1426:73": "evaṃ viṣayāḥ viśiṣṭasamāropād viśiṣṭapariṇāmācca viśiṣṭaphalaniṣpattau hetubhāvaṃ pratipadyanta iti kiṃ na iṣyate?yathā -",
    "1426:74": "parivrāḍ-kāmuka-śunāmekasyāṃ pramadātanau |",
    "1426:75": "aśuciḥ kāminī bhakṣyā iti tisro vikalpanāḥ ||9||",
    "1426:76": "na ca ete&#39;pi viśiṣṭasamāropāḥ tathāpariṇāmācca saṃsārabandhahetukā bhavanti iti,",
    "1426:77": "trimaṇḍalapariśuddhatvād deya-dāyaka-parigrāhakāpratilabdheḥ |",
    "1426:78": "yasmād trimaṇḍalapariśuddheḥ mantra-mudrāpariṇāmaḥ tasmānmantrādibhirāhitaviśeṣā rūpādayo viṣayā anuttarameva phalaṃ kurvanti |",
    "1426:79": "yathā viṣādikaṃ mantrādibhiḥ saṃskṛtyopabhujyamānamanyadeva rasāyanādikaṃ phalamāvahata iti,",
    "1426:80": "tadanyayā bālānāṃ niyamena pañcatvaṃ karotīti |",
    "1426:81": "evaṃ viṣayā api mantra mudrādhiṣṭhitā viśiṣṭatarameva phalaṃ vikurvantīti sutarāmavavoddhavyam |",
    "1426:82": "taccoktaṃ śrīparamādye -",
    "1426:83": "rāgo dveṣaśca mohaśca trayaite viṣamaṃ gatāḥ |",
    "1426:84": "viṣatvamupayāntyeva viṣamatvena sevitāḥ |",
    "1426:85": "amṛtatvaṃ punarye ca amṛtattvena sevitāḥ ||10||",
    "1426:86": "punaścoktaṃ ratnakūṭasūtre - &#39;",
    "1426:87": "tadyathā kāśyapa |",
    "1426:88": "ikṣukṣetreṣu śālikṣetreṣu saṃkarakūṭa upakārībhūto bhavati,",
    "1426:89": "evameva yo bodhisattvasya kleśa saṃkarakūṭaḥ saḥ sarvajñatāyām upakārībhūto bhavati |",
    "1426:90": "tadyathā kāśyapa mantrauṣadhiparigṛhītaṃ viṣaṃ na nighātayati evameva prajñopāyasamanvitobodhisattvaḥ |",
    "1426:91": "kleśaviṣairna vinipātyate |",
    "1426:92": "punaścoktam ācāryanāgārjunapādaiḥ -",
    "1426:93": "vāsanāmūlaparyantāḥ kleśāste&#39;",
    "1426:94": "nagha | varjitāḥ |",
    "1426:95": "kleśapravṛttito yāvattvayā&#39;",
    "1426:96": "mṛtamupārjitam ||11||",
    "1426:97": "punaścoktam upāliparipṛcchāsūtre - rāgo bodhisattvasya mahāsattvārthatāyāṃ saṃvartate,",
    "1426:98": "sattvānurāgatvād iti ||",
    "1426:99": "sāmagrībhedāt kāryabheda- darśanād dharmanairātmyāvabodhācca na tatrābhiniveśaḥ kayañcidapi,",
    "1426:100": "sambhavati,",
    "1426:101": "kevalaṃ tvanuttaramahāsukhaphalāvāpteḥ nānyat sādhanamasti,",
    "1426:102": "tattaireva sukhairāhāravihārādibhistatphalamabhimukhīkriyate yasya puraḥ saraṃ vibhavaḥ sa sādṛśaḥ syāt |",
    "1426:103": "kathamanyādṛśodbhūtaḥ tādṛśaḥ syāt |",
    "1426:104": "ataevoktaṃ samvaratantre-",
    "1426:105": "ātmā vai sarvabuddhatvaṃ sarvaśauritvameva ca |",
    "1426:106": "svādhidaivatayogena tasmādātmaiva sādhayet ||12||",
    "1426:107": "na yogaḥ pratibimbeṣu niṣiktādiṣu jāyate |",
    "1426:108": "bodhicittamahodyogād yoginastena devatāḥ ||13||",
    "1426:109": "svamātmānaṃ parityajya tapobhirna ca pīḍayet |",
    "1426:110": "yathāsukhaṃ sukhaṃ dhāryaṃ sambuddho&#39;",
    "1426:111": "yamanāgataḥ ||14||",
    "1426:112": "nātiśaucaṃ na niyamo na tapo na ca duṣkaraiḥ |",
    "1426:113": "tapaścārairna niyamaiḥ sukhairharṣaiśca sidhyati ||15||",
    "1426:114": "yathā,bhagavatā rūpādayaḥ tannirjātāḥ sukhapariṇāmanāḥ anuttaraphalaheturuktāḥ tathā sparśanirjātasukhapariṇāmanā api |",
    "1426:115": "yadi āgamaviruddhatvānna bhavatī ti ced,",
    "1426:116": "āgamaḥ - sparśaviśeṣasukhasaṃsevanāt tatphalamāvahatīti |",
    "1426:117": "tatra virodhaḥ tasya pratiṣiddhatvāditi cet,",
    "1426:118": "na,",
    "1426:119": "pratiṣedhasyaniyataviṣayatvāt |",
    "1426:120": "ye hi prajñopāyarahitā ātmātmīyagrahābhiniveśena pariṇāmanānabhijñāḥ sparśaviśeṣaṃ saṃsevante,",
    "1426:121": "teṣāmavidyāparigṛhītamūrtīnāṃ viṣayā apāyahetavo bhavantīti |",
    "1426:122": "tathā coktaṃ bhagavatā -",
    "1426:123": "bhikṣubhāve sthitā ye ca ye ca tarkaratā narāḥ |",
    "1426:124": "vṛddhabhāve sthitā ye ca teṣāṃ tattvaṃ na deśayet ||16||",
    "1426:125": "bhagavatā tān prati sandhārya pratiṣedha uktaḥ |",
    "1426:126": "taduktaṃ ca śrīsamāje--",
    "1426:127": "daśakuśalān karmapathānicchanti jñānavarjitāḥ ||17||",
    "1426:128": "tathā vairocanābhisambuddhāvapyuktam -",
    "1426:129": "upāyai rahitaṃ jñānaṃ śikṣā vā&#39;",
    "1426:130": "pi hi deśitā |",
    "1426:131": "śrāvakānāṃ mahāvīreṇā va tārāya teṣu vai ||18||",
    "1426:132": "na tu prajñopāyaparigṛhītamūrtīnāṃ viśiṣṭaphalānveṣiṇāṃ viśiṣṭa pariṇāmanāphalamanubhavatāṃ paramārthadharmatattvāvabodhāt manāmapi teṣāṃ taddoṣabhāgitā bhavati,",
    "1426:133": "kintu mativiśeṣeṇa samanvitāḥ santoṣasya cānuttarasya lābhino bhavanti,",
    "1426:134": "akaluṣatvāccittasya |",
    "1426:135": "tasmādāśayaviśeṣeṇa kṛta evāyaṃ puṇya puṇyetaravibhāgo,",
    "1426:136": "na tu yathāvastu vyavasthitarūpam |",
    "1426:137": "uktañca āryadevena -",
    "1426:138": "saṅkalpād bodhisattvānāṃ śubhaṃ vā yadi vā&#39;śubham |",
    "1426:139": "sarva kalyāṇatāmeti teṣāṃ vaśyaṃ yato manaḥ ||19||",
    "1426:140": "tena saṅkalpakṛteṣu puṇyāpuṇyeṣu yasya viśiṣṭa eva kāraṇāntara kṛtasaṅkalpaviśeṣaḥ,",
    "1426:141": "rūpādiṣu sa tasmādāśayaviśeṣād viśiṣṭameva phalaṃ tasya avaśyamakāmakairapi parairapyupagantavyam iti |",
    "1426:142": "ata evoktaṃ bhagavatā -",
    "1426:143": "&#39;māyopamā dharmāḥ,",
    "1426:144": "adhimuktasya sarvopabhogā yujyante iti |",
    "1426:145": "punaścoktam - &#39;",
    "1426:146": "ahaṅkāryaśraddhasya bhikṣoḥ śraddhādeyam aparibhogyam&#39;",
    "1426:147": "punaścoktaṃ samvaratantre -",
    "1426:148": "ākāśalakṣaṇaṃ sarva ākāśaṃ cāpyalakṣaṇam |",
    "1426:149": "māyopamaṃ ca vai sarva traidhātukamaśeṣataḥ ||20||",
    "1426:150": "dṛśyate spṛśyate caiva yathā māyā hi sarvataḥ |",
    "1426:151": "na copalabhyate caivaṃ sarvasya jagataḥ sthitiḥ |",
    "1426:152": "anayā mudrayā yogī śodhayet bhuvanatrayam || 21||",
    "1426:153": "punaścoktaṃ sarvadevasamāgamatantre -",
    "1426:154": "yaireva mūḍhā vadhyante buddhāḥ krīḍanti tairiha |",
    "1426:155": "sarve sampūrṇayogena anyathā yānti dīpavat ||22||",
    "1426:156": "punaścoktaṃ -",
    "1426:157": "guptalokottarāṃ caryā vicarantyavikalpataḥ |",
    "1426:158": "pramādaścānyathā jāyet vikalpastatra yujyate ||23||",
    "1426:159": "nirvikalpena bhāvena sarvākāreṇa sarvadā |",
    "1426:160": "sattvamāsthāya niḥśaṅkaḥtadā siddhyatyasaṃśayam ||24||",
    "1426:161": "sattvena nirviśaṅkena sarvāvastho&#39;pi sarvadā |",
    "1426:162": "sarvācārapravṛtto&#39;",
    "1426:163": "pi na bandhamupayāsyati ||25||",
    "1426:164": "niḥśeṣācārasañcāro nirvikalpena cetasā |",
    "1426:165": "sarvendriyopabhogena sattvasyo hi na badhyate ||26||",
    "1426:166": "punaścoktam -",
    "1426:167": "śūnyarūpamidaṃ sarva śūnyākāreṇa cakṣuṣā |",
    "1426:168": "paśyatāṃ nirvikalpānāṃ satāṃ niḥśaṅkatā bhavet ||27||",
    "1426:169": "punaḥ tatra eva -",
    "1426:170": "sarvāṇi vyomarūpāṇi vyomarūpeṇa cetasā |",
    "1426:171": "bhāvanānnirvikalpatvaṃ niḥśaṅkatvaṃ prajāyate ||28||",
    "1426:172": "punaścoktam - yogināṃ kīdṛśaṃ vratam?",
    "1426:173": "sopāyaṃ sarvakarmāṇi nirviśaṅkaścaret tadā |",
    "1426:174": "nirviśaṅkena bhāvena vratānāmuttamottamaḥ ||29||",
    "1426:175": "tapaḥ kimucyate?",
    "1426:176": "nirvikalpena bhāvena sarvakarmāṇi sarvadā |",
    "1426:177": "ācarennirviśaṅkena tapasāmuttamaṃ tapaḥ ||30||",
    "1426:178": "viṣayān sevamānasya nirvikalpena cetasā |",
    "1426:179": "kutsādhitaṃ na vā cetastattapo duratikramam ||31||",
    "1426:180": "yastu sarvāṇi karmāṇi prajñayā viniyojayet |",
    "1426:181": "sarva śūnyapade yojyaṃ tapo hyeṣa mahātmanām ||32||",
    "1426:182": "prajñāsaṅkrāntirūpeṇa nirvikalpena cetasā |",
    "1426:183": "niḥśaṅkācārasañcāraḥ tapasteṣāṃ mahātmanām ||33||",
    "1426:184": "prajñopāyaṃ vinā&#39;",
    "1426:185": "nyatra yadi cittaṃ ca saṅkramet |",
    "1426:186": "niyataṃ tatsamuddiṣṭaṃ mahābodhipradāyakam ||34||",
    "1426:187": "yogināmabhiyuktānāṃ nirvikalpānugāminām |",
    "1426:188": "teṣāṃ sarvāṇi bhūtāni vilāsārthaṃ ca sṛṣṭavān ||35||",
    "1426:189": "prajñādarpaṇasaṅkrāntaṃ tadākāraṃ ca saṃskṛtam |",
    "1426:190": "prajñājātā smṛti steṣāṃ nirvikalpātmacetasām ||36||",
    "1426:191": "darpaṇaprativimbaṃ ca svapnaṃ māyāṃ ca budbudam |",
    "1426:192": "indrajālaṃ ca sadṛśaṃ yaḥ paśyet sa prabhuḥ smṛtaḥ ||37||",
    "1426:193": "taḍidgandharvanagaraṃ vipākañcaiva saṃskṛtam |",
    "1426:194": "tadākāraṃ prapaśyanti tasyāyattāḥ prajāḥ smṛtāḥ ||38||",
    "1426:195": "ityuktam |",
    "1426:196": "tena na kasyacit sthitirasti yatrābhiniveśaḥ syāt |",
    "1426:197": "&#39;yadā caivaṃbhūtairapi māyopamaiḥ bhāvairviśiṣṭasaṃbhogasañjātasukhasparśa -pariṇāmata na yā kiñcid viśiṣṭaphalaṃ prāpyate,",
    "1426:198": "tadā kiṃ neṣyate?",
    "1426:199": "&quot;na hi ete sthirāḥ svabhāvataḥ,",
    "1426:200": "kintvavabhāsamātralakṣaṇāḥ |",
    "1426:201": "yadi ete viśiṣṭabhāvanābhyāsabalād viśiṣṭasukhasaumanasyādikakāryeṣu āryānuttaraphalāvāptihetubhāvaṃ pratipadyante,",
    "1426:202": "tadā na kaściddoṣaḥ |",
    "1426:203": "tathācoktaṃ śrīparamādye -",
    "1426:204": "ātmā vai sarvabuddhatvaṃ sarvaśauritvameva ca |",
    "1426:205": "svādhidaivatayogena tasmādātmaiva sādhayet ||39||",
    "1426:206": "duṣkarairniyamaistīvraiḥ mūrtiḥ śuṣyati duḥkhitā |",
    "1426:207": "duḥkhād vikṣipyate cittaṃ vikṣepāt siddhiranyathā ||40||",
    "1426:208": "manomūrtidṛḍhatvācca sarvasaukhyaṃ dṛḍhībhavet |",
    "1426:209": "duḥkhaiścalatvamāyāti nirodhaṃ vāpi gacchati ||41||",
    "1426:210": "punaścoktaṃ laukikalokottaravajratantre -",
    "1426:211": "sukhena labhyate siddhirna siddhiḥ kāyatāpanaiḥ |",
    "1426:212": "yasmāt samādhisambhūtaṃ buddhatvaṃ sarvasaukhyataḥ ||42||",
    "1426:213": "anāhārādibhistīvraisstathānyaiśca tṛṣādibhiḥ |",
    "1426:214": "kāyatāpāddhi vikṣepo vikṣepāt siddhiranyathā |",
    "1426:215": "hīnasattvā na sidhyanti duṣkarāstena kīrtitāḥ ||43||",
    "1426:216": "punaścoktaṃ śrīsamājatantre -",
    "1426:217": "duṣkarairniyamaiḥ kaṣṭaiḥ sevamāno na sidhyati |",
    "1426:218": "sarvakāmopabhogaistu sevayaṃścāśusidhyati ||44||",
    "1426:219": "bhikṣāśinā na japtavyaṃ na ca bhaikṣyaratirbhavet |",
    "1426:220": "japenmantramabhinnāṅgaṃ sarvakāmopabhogakṛt ||45||",
    "1426:221": "kāya-vāk-citta-sausthityaṃ prāpya bodhiṃ samaśnute |",
    "1426:222": "anyathā&#39;kālamaraṇaṃ pacyate narake dhruvam ||46||",
    "1426:223": "tena prakṛtiprabhāsvara-sphaṭikopalasadṛśe manasi rūpādibhirā hitasaṃskāraviśeṣa-sukhasaumanasyalakṣaṇaḥ saḥ tatra prajñopāyaparigṛhītasyābhyāsaviśeṣabalāt prakarṣaparyantarūpatāmāsādayediti |",
    "1426:224": "tadyathā-prajñādi śilpakalādayaḥ |",
    "1426:225": "śabdādi viṣayānubhavasañjātasaṃskāraviśeṣa to yogijñānam asakṛdbhāvanābhyāsasāmarthyāt samāhita paramaśāśvatasvabhāvaṃ bhāvanāprakarṣaparyanta māyāt |",
    "1426:226": "svasiddhānte sugatādīnāmiva,",
    "1426:227": "loke ca kāmaśokabhayonmādādivat |",
    "1426:228": "sparśādi janitasukhasaumanasyādayaśca bhāvyante,",
    "1426:229": "tasmātte&#39;pi paramaviśeṣaśālina iti svabhāvaviruddhopalabdhiḥ |",
    "1426:230": "ihāpi duḥkhādiviruddhaṃ sukhasaumanasyādilakṣaṇaṃ kāryam,",
    "1426:231": "taccābhyāsabalāt sātmībhāvamāsādyamānamupalabhyate yadā,",
    "1426:232": "tadā tadviruddhaṃ duḥkhadaurmanasyādikaṃ nivartayati,",
    "1426:233": "svaguṇavyūha ca ḍhaukate |",
    "1426:234": "tena tadatra sāmagrī bhāvanatayā vyavasthitaṃ tadviruddhasya duḥkhāde ra vakāśamapākaroti |",
    "1426:235": "tadyathā - śītādiviruddhamuṣṇādikam upalabhyamānaṃ śītādyabhāvaṃ pratipādayati,",
    "1426:236": "yenaikatra sthāne parasparaṃ na viruddhamupalabhyate,",
    "1426:237": "evam anayorapi sukhaduḥkhayorna caikatra santānātmani kathamapi sambhavaḥ,",
    "1426:238": "tadviruddhatvāt tasya,",
    "1426:239": "tena sukhasaumanasyādi sātmīkaraṇe naiva duḥkhādīnāṃ kathamapi sambhāva nī yatāmāropayati iti yuktamuktam - svabhāvaviruddhopalabdhiḥ tadrūpābhāvaṃ pratipādayati |",
    "1426:240": "prakarṣaparyantagamane abhyāsaviśeṣo hetuḥ prajñāśilpakalādivat,",
    "1426:241": "tadviśeṣa viruddhopalabdheḥ,",
    "1426:242": "ityavaboddhavyam |",
    "1426:243": "kiñca bhāvyamānānāmapi yadi viśeṣāṇāṃ tāvadapi nivṛttiriṣyate,",
    "1426:244": "tadā pṛthvīkṛtsnādikamapi bhāvanāprakarṣaparyantavartināṃ tathaiva nivṛttimāpādayed iti |",
    "1426:245": "na ceṣyate,yasmād ye prakarṣaparyantavartitayā svātmalābhabhāvāḥ na teṣāmāvartanam,",
    "1426:246": "yathā pṛthvī kṛtsnādayaḥ |",
    "1426:247": "labdhātmalābhāḥ sva viśeṣāśritāḥ sukhasaumanasyādayaḥ,",
    "1426:248": "tasmātte&#39;pi na vyāvartante,",
    "1426:249": "vyāvṛttau kāraṇābhāvāt |",
    "1426:250": "ye tu doṣādayo vyāvṛttibhāginaḥ teṣāṃ ca tadānīṃ nāyaṃ bhāvaḥ |",
    "1426:251": "tadanu duḥkhodbhavo&#39;pi na syāt,",
    "1426:252": "prakarṣaparyantagamane tanna sambhavati,",
    "1426:253": "anyathā mokṣānantaramapi saṃsāraḥ syād iti na ceṣyate prayujyateḥ vā |",
    "1426:254": "ye mokṣaṃ prāptasya saṃsārotpatti neṣyante eva te&#39;",
    "1426:255": "pi tadānīṃ kāraṇābhāvādavidyāvāsanāyā vinivṛttāḥ |",
    "1426:256": "parārthena yā samutpattirna sā sāṃsārikī,",
    "1426:257": "pūrvapraṇidhānāve śasāmarthyena tatra pravṛtteḥ,",
    "1426:258": "na vāsanāsāmarthyāt |",
    "1426:259": "tena yathā mokṣānantaraṃ saṃsāraḥ na,",
    "1426:260": "tathā sukhaprakarṣaparyantagamanānantaraṃ duḥkhaṃ cittasyāpi na jāyate,",
    "1426:261": "prakṛtipariśuddhatvāt tadeva mecakamaṇisadṛśam |",
    "1426:262": "tataḥ yena yena vāsyate tatra tatra cābhyāsabalād viśiṣṭatarasvabhāvamāviṣkaroti aparāvṛttidharmatālakṣaṇam |",
    "1426:263": "ata evoktam -",
    "1426:264": "yena yena hi bhāvena manaḥ saṃyujyate nṛṇām |",
    "1426:265": "tena tanmayatāṃ yāti viśvarūpo maṇiryathā ||47||",
    "1426:266": "tena sarvametad viśiṣṭapariṇāmanayā pariṇāmyamāne viśiṣṭaphalāvāhakaṃ bhavati iti |",
    "1426:267": "tena na kiñcit nāmyapariṇāmaṃ nāma |",
    "1426:268": "pūrvakarmāvedhasāmarthyācca tathaiva tadbhavatīti,",
    "1426:269": "anyathā viśiṣṭapariṇāmanā vyarthā,",
    "1426:270": "sarvatra ca aviśvasanīyā syāt |",
    "1426:271": "tathā coktaṃ jinajananyām -",
    "1426:272": "&#39;punaraparaṃ subhūte |",
    "1426:273": "bodhisattvo mahāsattvo divyānulepanāni dadāti tathāgateṣu tathāgatacaityeṣu vā |",
    "1426:274": "tasyaivaṃ bhavati,",
    "1426:275": "anena kuśalamūlena anuttarāṃ samyaksambodhimabhisambuddhe,",
    "1426:276": "tatra buddhakṣetreṣu sarvasattvānāṃ divyāḥ sparśaviśeṣāḥ abhiniṣpadyantām |",
    "1426:277": "iti pariṇāmanā bhavet |",
    "1426:278": "punaraparaṃ subhūte !bodhisattvasya mahāsattvasyaivaṃ bhavati,",
    "1426:279": "manoratha - saṅkalpenaiva iṣṭān pañcakāmaguṇān buddhānāṃ bhagavatāṃ śrāvakasaṅghānāṃ sarvasattvānāṃ copanāmayeyam |",
    "1426:280": "tasyaivaṃ sañjānata evaṃ bhavati -anena kuśalamūlena mama buddhakṣetre anuttarāṃ samyaksambodhimabhisambuddhasya śrāvakasaṅghasya satvānāṃ ca manoratha - saṅkalpenaiva iṣṭāḥ kāmaguṇāḥ prādurbhavantu |",
    "1426:281": "punaraparaṃ subhūte |",
    "1426:282": "bodhisattvā mahāsattvāḥ sarvasattvaiḥ sārddha samyaksambuddhebhyo vā pañcakāmaguṇadānaṃ dadāti evamādi|",
    "1426:283": "itaśca vāsanāvedhasāmarthyād evaṃ dṛṣṭakāryeṣu vartate |",
    "1426:284": "mātuluṅgādi phalaṃ loke yathā lākṣādisekād uktarūpam,",
    "1426:285": "tathā cāsya citasya bāhya-sparśādisevanāt tadeva sukhādikaṃ saṃskāraviśeṣaprativedhāhitaviśeṣatvāt punaḥ tatraiva abhimukhībhavati |",
    "1426:286": "tadanuraktatvāccittasya tadrañjitaṃ ca tatraiva dṛḍhībhavati |",
    "1426:287": "tadapi yathā dhattūrakarpāsa vīja dāḍimādīnāṃ kāraṇāntarairāhitaviśeṣaṃ tatra tathaiva phalaṃ pratīyate,",
    "1426:288": "āhitasāmarthyāt |",
    "1426:289": "evaṃ cittamapi sparśādinirjātasukhasaumanasyādiviśeṣaṃ taduttarottaraviśiṣṭaphalāvāhakaṃ bhavati |",
    "1426:290": "tatpratipakṣayānānabhiniviṣṭatvāt na pratipakṣodayaḥ tadvimukhatvāt sukhitvācca |",
    "1426:291": "tathā śrīparamādye pradarśitaṃ bhavati -",
    "1426:292": "&#39;sarvaduḥkhadaurmanasyādibhyo&#39;",
    "1426:293": "vakāśo na deva | deyaḥ ||47||",
    "1426:294": "punaścoktaṃ sarvadevasamāgamatantre -",
    "1426:295": "surāsurāṇāṃ bhūtānāṃ pratibodhirna vidyate |",
    "1426:296": "kīrtayan tena sarvāṅgamānandaṃ copabhuñjate ||48||",
    "1426:297": "atastenāti gacchanti nirvāṇaṃ dīpā yathā |",
    "1426:298": "nirvāṇāgnirmahāghoro bhasmānyapi na muñcati ||49||",
    "1426:299": "na tatra tattvaṃ vidyate nendriyārthā na dhātavaḥ |",
    "1426:300": "na manaścaittakaṃ nāpi nāhaṅkāro na dhīrapi ||50||",
    "1426:301": "na ca sattvaṃ na ca prajñā na cittaṃ naiva kiñcit |",
    "1426:302": "suṣuptāvasthitākāraṃ nirvikalpaṃ nirātmakam ||51||",
    "1426:303": "na saṃjñā na ca ceṣṭā tu na rūpaṃ na guṇaḥ kvacit |",
    "1426:304": "nirvāṇaṃ tatsamuddiṣṭaṃ mokṣaṃ tu niṣkalaṃ bhavet || 52||",
    "1426:305": "jñātvā saṃsārabhāvasya niḥsvabhāvasvabhāvatām |",
    "1426:306": "tadā prabuddho vijñeyo nirvāṇaṃ yadi necchati ||53||",
    "1426:307": "jñātvā sadbhāvasārūpyaṃ niḥsvabhāvasvabhāvatām |",
    "1426:308": "nirvāṇaṃ yaḥ prapadyeta vinā siddhiṃ na vīryavān ||54||",
    "1426:309": "na kṛtanāśaścānyo jāyate hīnacetasaḥ |",
    "1426:310": "yaḥ parāṃ bodhimāsādhya vinā siddheḥ prahīyate ||55||",
    "1426:311": "kiṃ tena na kṛtaṃ pāpaṃ caureṇātmāpahāriṇā |",
    "1426:312": "buddhātmanaḥ śarīrasya siddhiṃ saukhyairna pūrayet ||56||",
    "1426:313": "na tasya vidyate vīryaṃ na ca sattvaṃ pratiṣṭhitam |",
    "1426:314": "yaḥ parāṃ bodhimāsādya nirvāṇaṃ yātyasiddhitaḥ ||57||",
    "1426:315": "nānyo hīnatarastasmāt nānyaḥ syād durjano janaḥ |",
    "1426:316": "yaḥ parāṃ bodhimāsādya tyajate svaśarīrakam ||58||",
    "1426:317": "tadvīryaṃ sarvavīryāṇāṃ yaḥ pravuddhvā pravartate |",
    "1426:318": "sarvendriyopabhogeṣu rataḥ sannā pi badhyate ||59||",
    "1426:319": "punaścoktaṃ vimuktisamudyātanatantre -",
    "1426:320": "nāsti tattvavrataṃ puṃsāṃ mahāphala pradaṃ yataḥ |",
    "1426:321": "kvaciccittādhimuktānāṃ vāsanā tyajyate katham ||60||",
    "1426:322": "na tena śodhitaṃ cittaṃ yogatantravratasthitam |",
    "1426:323": "kevalaṃ bhinnadṛṣṭitvāt prabuddho&#39;",
    "1426:324": "pi vinaśyati ||61||",
    "1426:325": "na kṛtaghnatastvanye ye prabodhiṃ gatā narāḥ |",
    "1426:326": "dīpavad yānti nirvāṇaṃ na siddhimanubhuñjate ||62||",
    "1426:327": "nānyaḥ sattvena rahitaḥ svaśarīrasya jāyate |",
    "1426:328": "vipratyakṣakāmaśca nirvāṇaṃ yaḥ prapadyate ||63||",
    "1426:329": "prabuddhakāraṇācceha nirvāṇaṃ ye narā gatāḥ |",
    "1426:330": "sukhānantān parityajya siddhamiṣṭaṃ phalaṃ tadā ||64||",
    "1426:331": "punaścoktam -",
    "1426:332": "pāradaścāgnisaṃyogād yathābhāvaṃ prapadyate |",
    "1426:333": "dahyate dṛśyate naiva gacchanno dhūma eva vā ||65||",
    "1426:334": "gomayādhārayogena yathā saṃgṛhyate punaḥ |",
    "1426:335": "jñānamevaṃ vijānīyāt mahāmudrā samaṃ tathā ||66||",
    "1426:336": "prayogaśca- ye ye prāptaprakarṣaparyantāḥ na te vyāvartante |",
    "1426:337": "tadyathā mokṣādayaḥ |",
    "1426:338": "prakarṣaparyanta kāraṇasvarūpāḥ sukhasaumanasyādayaḥ,",
    "1426:339": "iti svabhāvahetuḥ |",
    "1426:340": "itaraśca - ye hi bhāvyante te bhāvanābhyāsasāmarthyāt samāhitaparamaprakarṣaparyantavartino bhavanti,",
    "1426:341": "yathā - prajñā-śilpa-kalādayaḥ |",
    "1426:342": "bhāvyante ca prajñopāyaparigṛhītāni sparśaviśeṣanirjātāni sukhasaumanasyāni,",
    "1426:343": "tasmāttānyapi paramaprakarṣavanti bhavanti |",
    "1426:344": "svabhāvahetureva |",
    "1426:345": "tadatrāpi prakarṣaparyantagamanamātrānubandhi sātmīkaraṇaṃ,",
    "1426:346": "taccābhyāsaviśeṣabalād apunarāvṛttidharmatāmasāvā sādayati |",
    "1426:347": "na punastadanyena kenacid api vyāvartate tatsvabhāvatāmupagataḥ |",
    "1426:348": "tadyathā- kāṣṭhādau agnidāhitā viśeṣā na tadvyāvartante,",
    "1426:349": "dāhādi lakṣaṇaṃ tasyāpunarbhāvadharmitvāt |",
    "1426:350": "ata evoktam -",
    "1426:351": "na puna rdāhataḥ kiñcid vikārajananaṃ kvacit |",
    "1426:352": "viparyayāt punaḥ kiñcid yathā kāṣṭhasuvarṇayoḥ ||67||",
    "1426:353": "hemādau agnikṛta viśeṣaḥ tatsantānavyāvṛttau tadviparītakāraṇataḥ tatsvabhāvabhāvaṃ sampāditaḥ yathā agnijalādiḥ |",
    "1426:354": "akhilahuta suvarṇasya asyāpi anya eva kaṭhinasvabhāvādhyāsitaviśeṣaḥ sañjāyate svabhāvādhivāsitaviśeṣāntara utpadyate |",
    "1426:355": "tadatra cetasi viṣayopabhogasañjāto harṣātmaviśeṣaḥ |",
    "1426:356": "taduttarottaraṃ tasyaiva kāraṇasya saṃsevanena parāṃ niṣṭhām āsādyamānasya na vyāvṛttiḥ,",
    "1426:357": "buddhestatpakṣapātāt |",
    "1426:358": "yena buddhirhi tadanuraktā satī samāsāditaguṇā ca tadeva kāraṇam ādatte,",
    "1426:359": "tadviparīte ca vimukhyān na kathañcid vyāvartate |",
    "1426:360": "yathā ca -yatra yatra prakarṣaparyantagamanaṃ,",
    "1426:361": "tatra tatra sātmībhāvaḥ,",
    "1426:362": "tadyathā -śrotriya sya jātibhāvādau?",
    "1426:363": "bhāvanāvaśāt nairghṛṇyam |",
    "1426:364": "tadyathā - kasyacit śrotriyasya mahāvratadhāriṇo nairghṛṇyaṃ bhāvanāsātmīkaraṇāt tatsāmyamāsādayati tacca svasaṃvedyaṃ sukhasaumanasyādi sarvasantānavarti svasaṃvedanapratyakṣaṃ siddhaṃ,",
    "1426:365": "tadapi tatraiva bhāvanāyogasāmarthyād avicchinnapravāhaṃ vartate |",
    "1426:366": "pravāhaviccheda kāraṇābhāvāt duḥkhādi pravāha vicchitikāraṇāni naṃ saṃvidyante |",
    "1426:367": "na hi duḥkhādīni hitarūpatayā&#39;",
    "1426:368": "vagamya kenacit prekṣāvatā tyajyante,",
    "1426:369": "na ca punastadutpatikāraṇamanviṣyate,",
    "1426:370": "prekṣāvān kvacid anyathā prekṣāvān na syāt,",
    "1426:371": "tadanyo mattakādivat |",
    "1426:372": "tena āstāṃ tāvat prakarṣaparyantagamanam,",
    "1426:373": "kintu kiñcinmātra sevanenāpi buddhi staddhitānubandhitvāt tadviparītakāraṇārthamiha kathamapi na sañjāyate |",
    "1426:374": "na hi kaścijjānanneva ahiviṣa kaṇṭakādīn upādatte |",
    "1426:375": "tena hi tatphalāvāhakameva tadabhyāsaviśeṣavalāt sātmībhāvamupāgatam |",
    "1426:376": "tāni ca heyarūpatayā buddhyā prāgeva nirastāni,",
    "1426:377": "tena tatsantati vicchedaḥ |",
    "1426:378": "tadīya svabhāvahetustatsvabhāvatāṃ sādhayati |",
    "1426:379": "na cāsiddho hetuḥ |",
    "1426:380": "bhāvanāviśeṣeṇāpi viśiṣṭatā labhyate prajñādīnāṃ tenābhyāsastāvad vidyate |",
    "1426:381": "nāsiddhatā nāpyanaikāntikatā,",
    "1426:382": "yena sukhasaumanasyādyabhyasyamānaṃ na tadvipakṣe duḥkhādauṃ pravartate |",
    "1426:383": "na viruddhaḥ,",
    "1426:384": "yasmānna sādhyaviparyayaṃ duḥkhaṃ sādhayati |",
    "1426:385": "dṛṣṭāntadharmiṇām api sarvavādiprasiddhatvāt |",
    "1426:386": "yena ime prajñāśilpakalādayaḥ pratipuruṣābhyāsatayā bheda viśeṣam āsādyamānāḥ saṃlakṣyate |",
    "1426:387": "yadapyuktam - rāgapratipakṣā aśubhāḥ,",
    "1426:388": "dveṣapratipakṣo maitrī,",
    "1426:389": "mohapratipakṣaḥ pratītyasamutpādaḥ |",
    "1426:390": "tatra rāgato virāga vinivṛttiḥ,",
    "1426:391": "tadviruddhatvāditi cet,na |",
    "1426:392": "yadi tathā dhruvamanya rāgasātmīkaraṇe&#39;",
    "1426:393": "pi virāgaḥ syāt |",
    "1426:394": "ata evoktaṃ mūlatantre -",
    "1426:395": "aho hi sarvabuddhānāṃ rāgajñānamanāvilam |",
    "1426:396": "hattvā rāgaṃ virāgaṃ ca sarvasaukhyaṃ vadanti te ||68||",
    "1426:397": "na ca rāgādīnāṃ prakṛtisāvadyatvam,",
    "1426:398": "anyathā na srotāpannasya mārgapratilambhaḥ syāt,",
    "1426:399": "tasya rāgādyaparihāreṇa pravṛtteḥ |",
    "1426:400": "kiñca evamuktaṃ bhagavatā śīlapaṭale - bodhisattvena daśakuśalānyapi parārthena khaṇḍayitavyāni |",
    "1426:401": "yathā-kācit kāmārthinī strī bodhisattvaṃ prati prāṇān tyajet,",
    "1426:402": "tasyāḥ kāmādisevanena prāṇasandhāraṇaṃ kāryam |",
    "1426:403": "tathaiva mahāpāpakāriṇaṃ dṛṣṭvā jīvitād vyuparopayati,",
    "1426:404": "na ca tasyāpāyagamanaṃ bhavet,",
    "1426:405": "bahutaraṃ puṇyaṃ prasavati|",
    "1426:406": "tad yadi ete rāgādayaḥ prakṛtisāvadyāstadā kathaṃ durgatihetavo na bhavanti ?",
    "1426:407": "prabhūtaratnapuṇyahetavaśca kathamuktāḥ ?",
    "1426:408": "tena na teṣāṃ prakṛtisāvadyatā,",
    "1426:409": "kintu pudgala santānaviśeṣād guṇaviśeṣāvāhakā bhavanti |",
    "1426:410": "yathā ketakīpuṣpaṃ gandhahastinopabhuktaṃ kastūrikādi bhāvena pariṇamate,",
    "1426:411": "itaraiśca hastibhirupabhujyamānaṃ asevyabhāvena pariṇāmayati |",
    "1426:412": "tena na tatra ketakīpuṣpadoṣaḥ |",
    "1426:413": "tathā rāgādayo&#39;",
    "1426:414": "pi viśuddhasantānavartino viśiṣṭameva phalaṃ kurvanti,",
    "1426:415": "āśayaviśeṣayogāt |",
    "1426:416": "yathā kṣīraṃ sarpādibhirupabhujyamānaṃ viṣādibhāvena pariṇāmayati,",
    "1426:417": "anyaiśca manujaiḥ upabhujyamānam amṛtabhāvamāpadyate |",
    "1426:418": "evamete rāgādayo&#39;",
    "1426:419": "pi āśaya viśeṣabhājini viśiṣṭaphalāvāhakā bhavantīti,",
    "1426:420": "na prakṛtiniravadyatvāt |",
    "1426:421": "hetu prayogaḥ - ye ye viśiṣṭasantānabhāginaḥ te te viśiṣṭaphalāvāhakāḥ,",
    "1426:422": "yathā ketakyādayaḥ,",
    "1426:423": "viśiṣṭasantānavartinaśca rāgādaya iti svabhāvahetuḥ |",
    "1426:424": "atrāpi viśiṣṭa-santāna-prayogapariṇāmamātrānubandhiviśiṣṭaphalāvāhakatvam apratibandhasāmarthya janayatyeva,",
    "1426:425": "antyakāraṇasāmagrīvat |",
    "1426:426": "yena hi tasya svabhāvaḥ,",
    "1426:427": "so&#39;pi tanmātrānubandhajātaṃ karotyeva,",
    "1426:428": "pratibandhasya asambhavāt |",
    "1426:429": "pratibandhe sambhave cāpratyayaḥ syāt |",
    "1426:430": "tadatrāpi viśiṣṭapariṇāmān nānyadapekṣata iti tanmātrānubandha uktaḥ |",
    "1426:431": "na ca tatra kṣepābhāvasya pratibandhaḥ,",
    "1426:432": "kṣepābhāvāntasya kṣepābhāvānyasmin |",
    "1426:433": "prekṣaṇīyasya asambhavāt |",
    "1426:434": "evaṃ tanmātrānubandhiniścayāt svabhāvaheturuktaḥ |",
    "1426:435": "tathā rasāyaniko&#39;",
    "1426:436": "pi bodhicittara sāvedhāt?",
    "1426:437": "tatsāmībhāvamupagataṃ bhāvasaṃviśiṣṭameva rūpāntaraṃ janayati tathā tāmrādiṣu sthirīkṛtapāradādi rasāvedhasāmarthyādanyadevāvasthāntaraṃ janayate |",
    "1426:438": "nirdoṣā punarāvṛttidharmakatāmupaitīti atrāpi vijñeyam |",
    "1426:439": "anyathā tāmrādiṣu na rasādīnāmāvartakatvaṃ syāt |",
    "1426:440": "evaṃ tat sāmarthyadarśanāt sphuṭataramevāvagamyate astitvam,",
    "1426:441": "anyathā na kiñcit sāmarthya syāt |",
    "1426:442": "tathā coktam -",
    "1426:443": "aśucipratimāmimāṃ gṛhītvā jinaratnapratimāṃ karotyanarghām |",
    "1426:444": "ramajātamatīva vedhanīyaṃ sudṛḍhaṃ gṛhṇata bodhicitta saṃjñam ||69||",
    "1426:445": "punaśca",
    "1426:446": "puṇyena sukhitaḥ kāyaḥ pāṇḍityena manaḥ sukhi |",
    "1426:447": "tiṣṭhan parārtha saṃsāre dayāluḥ kena khidyate ||70||",
    "1426:448": "kiñca,yayā rasāyanikaḥ dhanikaḥ puruṣaḥ kaścid viśiṣṭauṣadhisaṃyogāt samāsāditatadguṇamāhātmyaḥ,",
    "1426:449": "tasya pañcābhijñāḥ pravartante,",
    "1426:450": "tathā&#39;nye ca guṇāḥ āsaṃsāraṃ sthiti kurvanti,",
    "1426:451": "evameva viśiṣṭaviṣayaparibhogasañjāta rasāyanasya āsaṃsāra-prakṛta-praṇidhividhānasya parārthaparasya samāhitasakala guṇagaṇasya pratividdhabodhicittarasasya kimiti sattvaṃ neṣyate?kiṃ ca -",
    "1426:452": "na bodhi niḥkleśāṃ kṛtagati ravāpnoti paramāṃ",
    "1426:453": "udīrṇakleśaśca svahitamapi karttṛ na labhate |",
    "1426:454": "iti prāptyai bodheḥ sthiravihitavīryeṇa bhavatā",
    "1426:455": "na nirdagdhāḥ kleśāḥ tṛṇalavaladhutvaṃ tu gamitāḥ ||71||",
    "1426:456": "smṛtijñānagrastā vividhaguṇaniṣpattilaghavo",
    "1426:457": "gatāḥ kleśā bodhirupakaraṇatāmeva bhavataḥ |",
    "1426:458": "anenaivaṃ tvaddhīstadanu na kṛtā bhrāntaviṣayā guṇānāṃ kṣetratvaṃ jagati janidhārā api kṛtāḥ ||72||",
    "1426:459": "kiñca,savikalpakameva tadbhāvanāprakarṣaparyantavarti sarvajñajñānam,",
    "1426:460": "āhosvit nirvikalpakamiti ?",
    "1426:461": "tatra yadi tāvannirvikalpakamevepyate,",
    "1426:462": "tadā bhāvanāvikalpasāmarthyānnirjātasya kathaṃ nirvikalpakatvam?",
    "1426:463": "na hi savikalpakād vijñānāt nirvikalpakasya jñānasya prasūtiḥ kathamapi sambhavati |",
    "1426:464": "atha kleśopakleśavāsanāvinivṛttaṃ nirvikalpakatvaṃ,",
    "1426:465": "tadayuktam,",
    "1426:466": "yataḥ kleśopakleśavāsanānivṛttau kimaparamasti yad vikalpakaṃ syāt,",
    "1426:467": "tadvyatiriktasya anyasya pramāṇābhāvāt |",
    "1426:468": "na cāpi prāmāṇikā kācit siddhirasti |",
    "1426:469": "tadbhāvānāṃ na pratyakṣatā,",
    "1426:470": "tasya indriyālokamanaskāraviṣayasāmarthyāt nirjātatvāt |",
    "1426:471": "na grāhakākāra vinirmuktaṃ jñānaṃ pratipādakamasti,",
    "1426:472": "tasya tadviparītarūpatvāt |",
    "1426:473": "nāpyanumānam,",
    "1426:474": "tasyāpi liṅgaliṅgisambandhagrahaṇapūrvakatvāt |",
    "1426:475": "grāhya- grāhakākāradvayavinirmuktajñānaṃ vinā bhāvi kāryākhyaṃ svabhāvākhyaṃ vā liṅgaṃ na upalabhyate |",
    "1426:476": "nāpyanupalabdhinibandhanāttasya pratipattiḥ syāt,",
    "1426:477": "tasyāḥ pratiṣedhaviṣayatvāt |",
    "1426:478": "tatra kāryahetustāvadasiddhaḥ,",
    "1426:479": "kāryakāraṇabhāvasya hyanupapatteḥ,",
    "1426:480": "yato na vinaṣṭāt kāraṇāt kāryamupajāyate,",
    "1426:481": "tasya asattvena ajanakatvāt |",
    "1426:482": "nāpya vinaṣṭād,",
    "1426:483": "utpannasya vyāpāra- samāveśakālaparīkṣāyāṃ kṣaṇabhaṅgāprasaṅgāt |",
    "1426:484": "nirvyāpārasya khapuṣpasyeva kuto janakatvam?",
    "1426:485": "ata evoktam -",
    "1426:486": "na naṣṭāccāpi nānaṣṭād bījādaṅkurasambhavaḥ |",
    "1426:487": "māyotpādavadutpādaḥ sarva eva tvayocyate ||73||",
    "1426:488": "yenotpādo nirodhādi sattvajīvādi deśitāḥ |",
    "1426:489": "neyārthā sā tvayā nātha !bhāṣitā samvṛtistu sā ||74||",
    "1426:490": "tenārthato janyajanakānupapatteḥ nā tra kāryahetuḥ,",
    "1426:491": "liṅgābhāvāt |",
    "1426:492": "svabhāvahetorapi parokṣatatsvabhāvatayā na kathañcidapi sambhavaḥ,",
    "1426:493": "tanmātrasambandhāsiddheḥ |",
    "1426:494": "anupalambhasyāpi pratiṣedhasādhakatvānnātra avasaraḥ |",
    "1426:495": "na cāparo heturiṣyate pramāṇāntaraśceti kuto nirvikalpakasya jñānasya niścayo vācyaḥ?tathoktam -",
    "1426:496": "svasmānna jāyate bhāvaḥ parasmānnobhayādapi |",
    "1426:497": "na sannāsanna sadasan kutaḥ kasyodayastadā ||75||",
    "1426:498": "tena paramārthena tadvijñānamanupapannam,",
    "1426:499": "kathaṃ nirvikalpakaṃ syāt?",
    "1426:500": "na hi gaganāmbhoruhādīnāṃ savikalpakatvaṃ nirvikalpakatvaṃ vā iṣyate,",
    "1426:501": "nāpi tatreyaṃ cintā pravartate,",
    "1426:502": "puruṣārthānupayogitvāt ākāśapadyavat |",
    "1426:503": "tadabhyupagame ca na kiñcit prayojanamasti |",
    "1426:504": "tanniḥsvabhāvatvāt na kiñcit tatsādhyamupapadyate,",
    "1426:505": "na ca sādhyamakurvāṇaṃ sādhanaṃ tatra kīrtyate |",
    "1426:506": "tasmāt sarvameva jñānaṃ pratītyasamutpannaṃ grāhyagrāhakākārarūpatayā vartamānaṃ savikalpakamiti pratijānīmahe,",
    "1426:507": "yena grāhya-grāhakākāraṃ traidhātukaṃ vijñānaṃ pratyayakalpanamityākhyātam |",
    "1426:508": "ata evoktaṃ laṅkāvatārasūtre -",
    "1426:509": "āryo na paśyati bhrāntiṃ nāpi tattvaṃ tadantare |",
    "1426:510": "bhrāntireva bhavettattvaṃ yasmāttattvaṃ tadantare ||76||",
    "1426:511": "bhrānti vidhūya sarvāṃ hi nimittaṃ jāyate yadi |",
    "1426:512": "saiva tasya bhaved bhrāntiraśuddhaṃ timiraṃ yathā ||77||",
    "1426:513": "tatra kevalaṃ viparītapadārthasamāropavyāvṛttau viśiṣṭapadārthabhāvanāprakarṣaparyantagamanād viśiṣṭaphalam āvirbhavati,",
    "1426:514": "sāntara-vyantara-svabhāvābhāvasvabhāvam ekasvabhāvaṃ sukhādi,",
    "1426:515": "bhāvanābhyāsaviśeṣāśritatvāt,",
    "1426:516": "tadākārasaṃvedanavat |",
    "1426:517": "tatsamānajātīyapravāha pravṛttaṃ grāhyagrāhakākārasaṃvidbhedena yuktaṃ adhyavasita svarūpamavicchinna santānaṃ dharmakaṃ svacitta-vaśitāprāptaṃ savikalpakamapi yathāvasthitasakalapadārthaparicchedakam,",
    "1426:518": "prajñopāyaparigṛhītamūrtitvāt |",
    "1426:519": "ata evoktaṃ laṅgāvatārasūtre -",
    "1426:520": "na me yānaṃ mahāyānaṃ na ghoṣo na ca akṣarāḥ |",
    "1426:521": "na ca dhyānaṃ vimokṣo vai na nirābhāsagocaram ||78||",
    "1426:522": "kintu yānaṃ mahāyānaṃ samādhivaśavartinām ||",
    "1426:523": "kāyo manomayo divya-vaśitāpuṣpamaṇḍitaḥ ||79||",
    "1426:524": "tadevaṃ kāraṇaviśeṣāt kāryaviśeṣapratipādanena sarva mākhyātam |",
    "1426:525": "kiñca nāmajātyādikalpanaṃ samāropitam |",
    "1426:526": "arthānvayavyatirekānukāri savikalpakam api jñānaṃ aspaṣṭābham uktam ācārya - dharmakīrtipādairapi laukikapramāṇa parīkṣāyām |",
    "1426:527": "yatra grāhyagrāhakapratibhāso bhedena saṃjñāyate,",
    "1426:528": "tatrāspaṣṭābhameva jñānaṃ spaṣṭābhatayā bhāti |",
    "1426:529": "tadyathā-nāmajātyādikalpanā rahitaṃ jñānaṃ spaṣṭābhaṃ bhavati,",
    "1426:530": "grāhyagrāhakasaṃvitti bhedena bhidyate,",
    "1426:531": "tena nāmajātyādikalpanāmāśritya ācāryeṇā pyaspaṣṭābhatā darśitā,",
    "1426:532": "na grāhyagrāhakasaṃvittibhedāśrayeṇeti,",
    "1426:533": "tena viṣayākārānubhavasañjātaviśeṣasya tadvijātīyādhyavasāyābhāvaḥ |",
    "1426:534": "tatsātmībhāvamupagatāyāḥ na spaṣṭābhatāyā vādhakamasti,",
    "1426:535": "sādhakaṃ ca vidyate |",
    "1426:536": "tatsātmībhāvasamāpattilakṣaṇaṃ kāmaśokabhayonmādādi vad coktaṃ prāk |",
    "1426:537": "atha grāhya-grāhaka-saṃvityākāratayā ābhāsa mānasya jñānasya prakarṣaparyantagamane sarvavityarthamiṣyate,",
    "1426:538": "tannāsti,",
    "1426:539": "kalpanājālasiddhatvāt |",
    "1426:540": "tatra tasyāpyaśeṣākāraśūnyasya saṃvinmātrasya kathamaśeṣajñeyaparicchedakatvam?",
    "1426:541": "na hi nirābhāsasya jñānasya kathamapi paricchedakatvaṃ vidyate,",
    "1426:542": "yukti-vyāhataṃ caitat |",
    "1426:543": "ekasyānaṃśarūpasya trairūpyānupapattitaḥ |",
    "1426:544": "vedyavedanabhedena svasaṃvitphalamiṣyate ||80||",
    "1426:545": "atha svabhāva eva tasyāyaṃ yat tatprakarṣaparyantagamane sarvasaṃvittau sa svabhāvo&#39;",
    "1426:546": "smatpakṣe&#39;pi samānaḥ |",
    "1426:547": "tathā hi grāhyagrāhakasaṃvittibhedenabhidyamānasyāpi prakarṣaparyantagamane tadeva viśiṣṭarūpaṃ jāyate |",
    "1426:548": "yannikhilameva vastujātaṃ yathāvasthitamevāvabudhyate,",
    "1426:549": "tasya tatsāmarthya kiṃ kākena bhakṣitam kiñca,",
    "1426:550": "sakala kalpanā-kalāpaśūnyaṃ-tadastīti kimapi sthānam anuṣṭheyam |",
    "1426:551": "savikalpakaṃ tu jñānaṃ sarvasattvāntaḥsantānavartitayā pratyakṣādipramāṇasiddham,",
    "1426:552": "bhāvanāvalācca sātmībhāvasamāpattau sarvamevāvabudhyate |",
    "1426:553": "tadyathā,hi-yad yad,",
    "1426:554": "evāti bhāvyate tattadeva bhāvanāprakarṣaparyantagamane tatsātmatāmāpādayati-tadyathā śrotriyajātibhāvādau ghṛṇām |",
    "1426:555": "bhāvyate ca sarvameva trailokyaṃ tadupabhogatayā iti svabhāvahetuḥ |",
    "1426:556": "ata evoktaṃ saṃvaratantre |",
    "1426:557": "sarvayogā hi bhagavān vajrasattvastathāgataḥ |",
    "1426:558": "tasyopabhogyaṃ vai sarva traidhātukamaśeṣataḥ ||81||",
    "1426:559": "punaḥ sarvadevasamāgamatantre coktam -",
    "1426:560": "caturvidhaṃ ca yadbhūtaṃ yatkiñcijjagatīgatam |",
    "1426:561": "sarvopakaraṇaṃ proktaṃ yogināṃ siddha cetasām ||82||",
    "1426:562": "mahāmudrāṃ samādhāya mahāsattva mudāharan |",
    "1426:563": "padaśaḥ sarvamevāhaṃ bhāvayet tattvayogataḥ | 83||",
    "1426:564": "ityevamādi - bhāvanāprakarṣaparyantagamanamātrāśubandhi-tatsātmībhāvaḥ yatra yatra bhavati,",
    "1426:565": "tatra tatra sātmībhāvamāpādayati |",
    "1426:566": "bhāvyante sarvadā tattrailokyāntaravarttinaḥ padārthāḥ sukhasaumanasyādisādhanatvena sthitāḥ |",
    "1426:567": "ata evoktaṃ saṃvaratantre -",
    "1426:568": "yadyadindriyamārgatvaṃ yātaṃtattatsvabhāvataḥ |",
    "1426:569": "asamāhitayogena sarva buddhamayaṃ bhavet ||84||",
    "1426:570": "punaścoktaṃ sarvakalpasamuccayatantre-",
    "1426:571": "pañcabuddhāḥ samāsena pañcakāmaguṇāḥ smṛtāḥ ||85||",
    "1426:572": "punaścoktaṃ śrī guhayasamājatantro-",
    "1426:573": "rūpaśabdādibhirbhāvaiḥ devatānāṃ prakalpayet ||86||",
    "1426:574": "tasmātte&#39;pi tadbhāvanāprakarṣaparyantagamane tatsātmatāmupayānti,",
    "1426:575": "tarhi te ca gocaratāṃ pratipadyante |",
    "1426:576": "tena savikalpakamapi jñānaṃ bhāvanāsāmarthyanirjātaṃ svabhāvaviśeṣabhājinam aśeṣaguṇālayam -",
    "1426:577": "sarvasiddhiphalaṃ taddhi sarvalokādikārakam |",
    "1426:578": "āsaṃsārasthiterhetuḥ sarvasattvārthakārakam ||88||",
    "1426:579": "jñātavyaṃ tatprayatnena ucchedyo&#39;",
    "1426:580": "haṃ prayatnataḥ |",
    "1426:581": "jñāte tasmin bhavet sarvaṃ vijñātaṃ tattvasaṃjñitam ||89||",
    "1426:582": "||iti śrītattvasiddhināma -prakaraṇaṃ prāvṛtatantraṃ samāptam || payet ||86||",
    "1426:583": "tasmātte&#39;pi tadbhāvanāprakarṣaparyantagamane tatsātmatāmupayānti,",
    "1426:584": "tarhi te ca gocaratāṃ pratipadyante |",
    "1426:585": "tena savikalpakama"
}