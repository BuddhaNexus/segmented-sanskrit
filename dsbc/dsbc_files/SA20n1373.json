{
  "SA20n1373:0": "caturdaśo'dhikāraḥ",
  "SA20n1373:1": "avavādānuśāsanīvibhāge ślokā ekapañcāśat |",
  "SA20n1373:2": "kalpāsaṃkhyeyaniryāto hyadhimuktiṃ vivardhayan |",
  "SA20n1373:3": "saṃpūrṇaḥ kuśalairdharmaiḥ sāgaro vāribhiryathā ||1 ||",
  "SA20n1373:4": "adhimuktiṃ vivardhayannityadhimātrāvasthānayanāt |",
  "SA20n1373:5": "śeṣaṃ gatārtham |",
  "SA20n1373:6": "tathā saṃbhṛtasaṃbhāro hyādiśuddho jinātmajaḥ |",
  "SA20n1373:7": "suvijñaḥ kalpa[lya]cittaśca bhāvanāyāṃ prayujyate ||2 ||",
  "SA20n1373:8": "ādiśuddho bodhisattvasaṃvarapariśodhanānmahāyāne dṛṣṭiṛjju[ju]karaṇāccāviparītārthagrahaṇataḥ |",
  "SA20n1373:9": "suvijño bahuśrutatvāt |",
  "SA20n1373:10": "kalpa[lya]citto vinivaraṇatvāt |",
  "SA20n1373:11": "dharmastrotasi buddhebhyo 'vavādaṃ labhate tadā |",
  "SA20n1373:12": "vipulaṃ śamathajñānavaipulyagamanāya hi ||3 ||",
  "SA20n1373:13": "śloko gatārthaḥ |",
  "SA20n1373:14": "tataḥ sūtrādike dharme so'dvayārthavibhāvake |",
  "SA20n1373:15": "sūtrādināmni bandhīyāccittaṃ prathamato yatiḥ ||4 ||",
  "SA20n1373:16": "tataḥ padaprabhedeṣu vicaredanupūrvaśaḥ |",
  "SA20n1373:17": "vicārayettadarthāṃśca pratyātmayoniśaśca saḥ ||5 ||",
  "SA20n1373:18": "avadhṛtya ca tānarthāndharme saṃkalayetpunaḥ",
  "SA20n1373:19": "tataḥ kuryātsamāśāstiṃ tadarthādhigamāya saḥ ||6 ||",
  "SA20n1373:20": "sūtrageyādike dharme yatsūtrādināma daśabhūmikamityevamādi tatra cittaṃ prathamato badhnīyāt |",
  "SA20n1373:21": "ebhistribhiḥ ślokaiḥ ṣaṭ cittānyupadiṣṭāni |",
  "SA20n1373:22": "mūlacittamanucaracittaṃ vicāraṇācittamavadhāraṇācittaṃ saṃkalanacittamāśāsticittaṃ ca |",
  "SA20n1373:23": "tatra mūlacittaṃ yatsūtrādīnāṃ dharmāṇāṃ nāmālambanaṃ |",
  "SA20n1373:24": "avavādaṃ śrutvā svayaṃ vā kalpayitvā |",
  "SA20n1373:25": "tadyathā 'nityaṃ duḥkhaṃ śūnyamanātmyaṃ ya yoniśo na cetyādi |",
  "SA20n1373:26": "anucaracittaṃ yena sūtrādīnāṃ nāmata ālambitānāṃ padaprabhedamanugacchati |",
  "SA20n1373:27": "vicāraṇācittaṃ yenārthaṃ vyañjanaṃ ca vicārayati |",
  "SA20n1373:28": "tatrārthaṃ caturbhirākārairvicārayati gaṇanayā tulanayā mīmāṃsayā pratyavekṣaṇayā ca |",
  "SA20n1373:29": "tatra gaṇanā saṃgrahaṇaṃ tadyathā rūpaṃ daśāyatanānyekasya ca pradeśo vedanā ṣaḍ vedanākāyā ityevamādi |",
  "SA20n1373:30": "tulanā saṃkhyāvato dharmasya śamalakṣa[ṇa? ]",
  "SA20n1373:31": "grahaṇamanādhyāropānapavādataḥ |",
  "SA20n1373:32": "mīmāṃsā pramāṇaparīkṣa |",
  "SA20n1373:33": "pratyavekṣaṇāgaṇitatulitamīmāṃsitasyārthasyāvalokanaṃ |",
  "SA20n1373:34": "vyañjanaṃ dvābhyāmākārābhyāṃ vicārayati |",
  "SA20n1373:35": "sārthatathā[yā] ca samastānāṃ vyañjanānāṃ nirarthatayā ca vyastānāṃ |",
  "SA20n1373:36": "avadhāraṇācittaṃ yena yathānucaritaṃ vicāritaṃ vā tannimittamavadhārayati |",
  "SA20n1373:37": "saṃkalanacittaṃ tadyathā vicāritamarthaṃ mūlacitte saṃkṣipyaparipiṇḍitākāraṃ vartate |",
  "SA20n1373:38": "āśāsticittaṃ yadarthaṃ prayukto bhavati samā[dhyarthaṃ vā? ]",
  "SA20n1373:39": " tatparipūryarthaṃ vā śrāmaṇyaphalārthaṃ vā bhūmipraveśārthaṃ vā viśeṣagamanārthaṃ vā tacchandasahagataṃ vartate |",
  "SA20n1373:40": "cittameva hyālambanapratibhāsaṃ vartate na cittādanyadālambanamastīti jānato vā cittamātramajānato vā cittamevālambanaṃ nānyat |",
  "SA20n1373:41": "iti ṣaḍvidhaṃ cittamālambanaṃ vyavasthāpyate |",
  "SA20n1373:42": "eṣeta pratyavekṣeta manojalpaiḥ prabandhataḥ |",
  "SA20n1373:43": "nirjalpaikarasaiścāpi manaskārairvicārayet ||7 ||",
  "SA20n1373:44": "jñeyaḥ śamathamārgo 'sya dharmanāma ca piṇḍitaṃ |",
  "SA20n1373:45": "jñeyo vipaśyanāmārgastadarthānāṃ vicāraṇā ||8 ||",
  "SA20n1373:46": "yuganaddhaśca vijñeyo mārgastatpiṇḍitaṃ punaḥ |",
  "SA20n1373:47": "līnaṃ cittasya gṛhṇīyāduddhataṃ śamayetpunaḥ ||9 ||",
  "SA20n1373:48": "śa[sa]maprāptamupekṣeta tasminnālambane punaḥ",
  "SA20n1373:49": "sātatyenātha satkṛtya sarvasminyojayetpunaḥ ||10 ||",
  "SA20n1373:50": "ebhiścaturbhiḥ ślokairekādaśa manaskārā upadiṣṭāḥ |",
  "SA20n1373:51": "savitarkaḥ savicāraḥ |",
  "SA20n1373:52": "avitarko vicāramātraḥ |",
  "SA20n1373:53": "avitarko 'vicāraḥ |",
  "SA20n1373:54": "śamathamanaskāraḥ |",
  "SA20n1373:55": "vipaśyanā manaskāraḥ |",
  "SA20n1373:56": "yuganaddhamanaskāraḥ |",
  "SA20n1373:57": "[pragrahanimittamanaskāraḥ] śamathanimittamanaskāraḥ |",
  "SA20n1373:58": "upekṣānimitta manaskāraḥ |",
  "SA20n1373:59": "sātatyamanaskāraḥ |",
  "SA20n1373:60": "satkṛtyamanaskāraśca |",
  "SA20n1373:61": "nibadhyālambane cittaṃ tatpravedhaṃ[vāhaṃ] na vikṣipet |",
  "SA20n1373:62": "avagamyāśu vikṣepaṃ tasmin pratiharetpunaḥ ||11 ||",
  "SA20n1373:63": "pratyātmaṃ saṃkṣipeccittamuparyupari buddhimān |",
  "SA20n1373:64": "tataścara [da]mayeccittaṃ samādhau guṇadarśanāt ||12 ||",
  "SA20n1373:65": "aratiṃ śamayettasminvikṣepadoṣadarśanāt |",
  "SA20n1373:66": "abhidhyādaurmanasyādīnvyutthitān śamayettathā ||13 ||",
  "SA20n1373:67": "tataśca sābhisaṃskārāṃ citte svarasavāhitāṃ |",
  "SA20n1373:68": "labhetānabhisaṃskārān [rāṃ] tadbhyāsātpunaryatiḥ ||14 ||",
  "SA20n1373:69": "ebhiścaturbhiḥ ślokairnavākārayā cittasthityā sthityupāya upadiṣṭaḥ |",
  "SA20n1373:70": "cittaṃ sthāpayati saṃsthāpayati avasthāpayati upasthāpayati damayati śamayati vyupaśamayatyekotīkaroti cittaṃ samādaghātīti navākārāḥ |",
  "SA20n1373:71": "tataḥ sa tanukāṃ labdhvā praśrabdhiṃ kāyacetasoḥ |",
  "SA20n1373:72": "vijñeyaḥ samanaskāraḥ punastān[stāṃ]sa vivardhayan ||15 ||",
  "SA20n1373:73": "vṛddhidūraṃgamatvena maulīṃ sa labhate sthitiṃ |",
  "SA20n1373:74": "tāṃ śodhayannabhijñārthameti karmaṇyatāṃ parāṃ ||16 ||",
  "SA20n1373:75": "dhyāne 'bhijñābhinirhārāllokadhātūnsa gacchati |",
  "SA20n1373:76": "pūjārthamaprameyāṇāṃ buddhānāṃ śravaṇāya ca ||17 ||",
  "SA20n1373:77": "aprameyānupāsyāsau buddhānkalpairameyagaiḥ |",
  "SA20n1373:78": "karmaṇyatāṃ parāmeti cetasastadupāsanāt ||18 ||",
  "SA20n1373:79": "iti karmaṇyatāṃ parāṃ dhyāne iti saṃbandhanīyaṃ |",
  "SA20n1373:80": "kalpairameyagairityaprameyasaṃkhyāgataiḥ |",
  "SA20n1373:81": "śeṣameṣāṃ ślokānāṃ gatārthaṃ |",
  "SA20n1373:82": "tato 'nuśaṃsāna labhate pañca śuddhaiḥ sa pūrvagān |",
  "SA20n1373:83": "viśuddhibhājanatvaṃ ca tato yāti niruttaraṃ ||19 ||",
  "SA20n1373:84": "kṛtsnādausvalpa[dauṣṭhulya]kāyo hi dravate 'sya pratikṣaṇaṃ |",
  "SA20n1373:85": "āpūryate ca praśrabdhyā kāyacittaṃ samantataḥ ||20 ||",
  "SA20n1373:86": "aparicchinnamābhāsaṃ dharmāṇāṃ vetti sarvataḥ |",
  "SA20n1373:87": "akalpitāni saṃśuddhau nimittāni prapaśyati ||21 ||",
  "SA20n1373:88": "prapūrau ca viśuddhau ca dharmakāyasya sarvathā |",
  "SA20n1373:89": "karoti satataṃ dhīmānevaṃ hetuparigrahaṃ ||22 ||",
  "SA20n1373:90": "tataḥ śuddheḥ pūrvaṃgamānpañcānuśaṃsān labhate |",
  "SA20n1373:91": "śuddheriti śuddhyāśayabhūmeḥ |",
  "SA20n1373:92": "teṣāṃ ca lābhādviśuddhibhājanatvaṃ prāpnoti |",
  "SA20n1373:93": "nirūttaraṃ yānānantaryāt[nuttaryāt] |",
  "SA20n1373:94": "prapūrau ca viśuddhau ca dharmakāyasyeti daśamyāṃ bhūmau paripūrirbuddhabhūmau viśuddhiḥ |",
  "SA20n1373:95": "eteṣāṃ pañcānāmanuśaṃsānāṃ trayaḥ śamathapakṣā dvau vipaśyanāpakṣau veditavyau |",
  "SA20n1373:96": "ato yāvallaukikaḥ samudāgamaḥ |",
  "SA20n1373:97": "tataścāsau tathābhūto bodhisattvaḥ samāhitaḥ |",
  "SA20n1373:98": "manojalpādvinirmuktān sarvārthānna prapaśyati ||23 ||",
  "SA20n1373:99": "dharma[rmā]lokasya vṛdhdyartha vīryamārabhate dṛḍhaṃ |",
  "SA20n1373:100": "dharmālokavivṛdhdyā ca cittamātre 'vatiṣṭhate ||24 ||",
  "SA20n1373:101": "sarvārthapratibhāsatvaṃ tataścitte prapaśyati |",
  "SA20n1373:102": "prahīno grāhyani[vi]kṣepastadā tasya bhavatyasau ||25 ||",
  "SA20n1373:103": "tato grāhakavikṣepaḥ kevalo 'syāvaśiṣyate |",
  "SA20n1373:104": "ānantaryasamādhiṃ ca spṛśatyāśu tadā punaḥ ||26 ||",
  "SA20n1373:105": "ata ūrdhvaṃ nirvedhabhāgīyāni |",
  "SA20n1373:106": "tathābhūto bodhisattvaḥ samāhitacitto manojalpādvinirmuktān sarvadharmānna paśyati svalakṣaṇasāmānyalakṣaṇākhyānmanojalpamātrameva khyāti |",
  "SA20n1373:107": "sāsyoṣmagatāvasthā |",
  "SA20n1373:108": "ayaṃ sa āloko yamadhikṛtyoktaṃ kṣāranadyām |",
  "SA20n1373:109": "āloka iti dharmanidhyānakṣānteretadadhivacanamiti |",
  "SA20n1373:110": "sa tasyaiva dharmālokasya vivṛdhdyarthamāsthitakriyayā dṛḍhaṃ vīryamārabhate |",
  "SA20n1373:111": "sāsya mūrdhāvasthā |",
  "SA20n1373:112": "dharmālokavivṛdhdyā ca cittamātre 'vatiṣṭhate |",
  "SA20n1373:113": "cittametaditi prativedhāt |",
  "SA20n1373:114": "tataścitta eva sarvārthapratibhāsatvaṃ paśyati |",
  "SA20n1373:115": "na cittādanyamarthaṃ |",
  "SA20n1373:116": "tadā cāsya grāhyavikṣepaḥ prahīno bhavati |",
  "SA20n1373:117": "grāhakavikṣepaḥ kevalo 'vaśiṣyate |",
  "SA20n1373:118": "sāsya kṣāntyavasthā |",
  "SA20n1373:119": "tadā ca kṣipramānantaryasamādhiṃ spṛśati |",
  "SA20n1373:120": "sāsya laukikāgradharmāvasthā |",
  "SA20n1373:121": "kena kāraṇena sa ānantarya ucyate |",
  "SA20n1373:122": "yato grāhakavikṣepo hīyate tadanantaraṃ |",
  "SA20n1373:123": "jñeyānyuṣmagatādīni etāni hi yathākramaṃ ||27 ||",
  "SA20n1373:124": "ityetānyuṣmagatādīni nirvedhabhāgīyāni |",
  "SA20n1373:125": "dvayagrāhavisaṃyuktaṃ lokottaramanuttaraṃ |",
  "SA20n1373:126": "nirvikalpaṃ malāpetaṃ jñānaṃ sa labhate punaḥ ||28 ||",
  "SA20n1373:127": "ataḥ pareṇa darśanamārgāvasthā |",
  "SA20n1373:128": "dvayagrāhavisaṃyuktaṃ grāhyagrāhagrāhakagrāhavisaṃyogāt |",
  "SA20n1373:129": "anuttaraṃ yānānantaryeṇa[nuttaryeṇa] |",
  "SA20n1373:130": "nirvikalpaṃ grāhyagrāhakavikalpavisaṃyogāt |",
  "SA20n1373:131": "malāpetaṃ darśanajñe[he]yakleśaprahāṇāt |",
  "SA20n1373:132": "etena virajo vigatamalamityuktaṃ bhavati |",
  "SA20n1373:133": "sāsyāśrayaparāvṛttiḥ prathamā bhūmiriṣyate |",
  "SA20n1373:134": "ameyaiścāsya sā kalpaiḥ suviśuddhiṃ nigacchati ||29 ||",
  "SA20n1373:135": "śloko gatārthaḥ |",
  "SA20n1373:136": "dharmadhātośca samatāṃ pratividhya punastadā |",
  "SA20n1373:137": "sarvasattveṣu labhate sadātmasamacittatāṃ ||30 ||",
  "SA20n1373:138": "nirātmatāyāṃ duḥkhārthe kṛtye niḥpratikarmaṇi |",
  "SA20n1373:139": "sattveṣu samacitto 'sau yathānye 'pi jinātmajāḥ ||31 ||",
  "SA20n1373:140": "dharmanairātmyena ca dharmasamatāṃ pratividhya sarvasattveṣu sadā ātmasamacittatāṃ prattilabhate |",
  "SA20n1373:141": "pañcavidhayā samatayā |",
  "SA20n1373:142": "nairātmyasamatayā duḥkhasamatayā svaparasaṃtāneṣu nairātmyaduḥkhatayoraviśeṣāt |",
  "SA20n1373:143": "kṛtyasamatayā svaparaduḥkhaprahāṇakāmatāsāmānyāt |",
  "SA20n1373:144": "niṣpratikārasamatayā |",
  "SA20n1373:145": "ātmana iva parataḥ pratikārānabhinandanāt |",
  "SA20n1373:146": "tadanyabodhisattvasamatayā ca yathā tairabhisamitaṃ tathābhisamayāt |",
  "SA20n1373:147": "traidhātukātmasaṃskārānabhūtaparikalpataḥ |",
  "SA20n1373:148": "jñānena suviśuddhena addhayārthena paśyati ||32 ||",
  "SA20n1373:149": "sa traidhātukātmasaṃskārānabhūtaparikalpanāmātrānpaśyati |",
  "SA20n1373:150": "suviśuddhena jñānena lokottaratvāt |",
  "SA20n1373:151": "advayārthenetyagrāhyagrāhakārthena |",
  "SA20n1373:152": "tadabhāvasya bhāvaṃ ca vimuktaṃ dṛṣṭihāyibhiḥ |",
  "SA20n1373:153": "labdhvā darśanamārgo hi tadā tena nirūcyate ||33 ||",
  "SA20n1373:154": "tasya grāhyagrāhakābhāvasya bhāvaṃ dharmadhātūndarśanaprahātavyaiḥ kleśairvimuktaṃ paśyati |",
  "SA20n1373:155": "abhāvaśūnyatāṃ jñātvā tathābhāvasya śūnyatāṃ |",
  "SA20n1373:156": "prakṛtyā śūnyatāṃ jñātvā śūnyajña iti kathyate ||34 ||",
  "SA20n1373:157": "sa ca bodhisattvaḥ śūnyajña ityucyate |",
  "SA20n1373:158": "trividhaśūnyatājñānāt |",
  "SA20n1373:159": "abhāvaśūnyatā parikalpitaḥ svabhāvaḥ svena lakṣaṇenābhāvāt |",
  "SA20n1373:160": "tathābhāvasya śūnyatā paratantrasya sa hi na tathābhāvo yathā kalpyate svena lakṣaṇena bhāvaḥ |",
  "SA20n1373:161": "prakṛtiśūnyatā pariniṣpannaḥ svabhāvaḥ śūnyatāsvabhāvatvāt |",
  "SA20n1373:162": "animittapadaṃ jñeyaṃ vikalpānāṃ ca saṃkṣayaḥ |",
  "SA20n1373:163": "abhūtaparikalpaśca tadapraṇihitasya hi ||35 ||",
  "SA20n1373:164": "animittapadaṃ jñeyaṃ vikalpānāṃ ca saṃkṣayaḥ |",
  "SA20n1373:165": "abhūtaparikalpastadapraṇidhānasya padamālambanamityarthaḥ |",
  "SA20n1373:166": "tena darśanamārgeṇa saha lābhaḥ sadā mataḥ |",
  "SA20n1373:167": "sarveṣāṃ bodhipakṣāṇāṃ vicitrāṇāṃ jinātmaje ||36 ||",
  "SA20n1373:168": "tena darśanamārgeṇa saha bodhisattvasya sarveṣāṃ bodhipakṣāṇāṃ dharmāṇāṃ lābho veditavyaḥ smṛtyupasthānādīnāṃ |",
  "SA20n1373:169": "saṃskāramātraṃ jagadetya buddhyā nirātmakaṃ duḥkhivirūḍhimātraṃ |",
  "SA20n1373:170": "vihāya yānarthamayātmadṛṣṭiḥ mahātmadṛṣṭiṃ śrayate mahārthā ||37 ||",
  "SA20n1373:171": "vinātmadṛṣṭyā ya ihātmadṛṣṭirvināpi duḥkhena suduḥkhitaśca |",
  "SA20n1373:172": "sarvārthakartā na ca kārakāṅkṣī yathātmanaḥ svātmahitāni kṛtvā ||38 ||",
  "SA20n1373:173": "yo muktacittaḥ parayā vimuktyā baddhaśca gāḍhāyatabandhanena |",
  "SA20n1373:174": "duḥkhasya paryantamapaśyamānaḥ prayujyate caiva karoti caiva ||39 ||",
  "SA20n1373:175": "svaṃ duḥkhamudvoḍhumihāsamartho lokaḥ kutaḥ piṇḍitamanyaduḥkhaṃ |",
  "SA20n1373:176": "janmaikamālokayate[gataṃ] tvacinto viparyayāttasya tu bodhisattvaḥ ||40 ||",
  "SA20n1373:177": "yatprema yā vatsalatā prayogaḥ sattveṣvakhedaśca jinātmajānāṃ |",
  "SA20n1373:178": "āścaryametatparamaṃ bhaveṣu na caiva sattvātmasamānabhāvāt ||41 ||",
  "SA20n1373:179": "ebhiḥ pañcabhiḥ ślokairdarśanamārgalābhino bodhisattvasya māhātmyodbhāvanam |",
  "SA20n1373:180": "anarthamayātmadṛṣṭiryā kliṣṭā satkāyadṛṣṭiḥ |",
  "SA20n1373:181": "mahātmadṛṣṭiriti mahārthā yā sarvasattveṣvātmasamacittalābhātmadṛṣṭiḥ |",
  "SA20n1373:182": "sā hi sarvasattvārthakriṃyāhetutvāt mahārthā |",
  "SA20n1373:183": "vinātmadṛṣṭyā anarthamayyātmadṛṣṭirmahārthā yā vināpi duḥkhena svasaṃtānajena suduḥkhitā sarvasattvasaṃtānajena |",
  "SA20n1373:184": "yo vimuktacitto darśanaprahātavyebhyaḥ parayā vimuktyānuttareṇa yānena |",
  "SA20n1373:185": "baddhaśca gāḍhāyatabandhanena sarvasattvasāṃntānikena duḥkhasya paryantaṃ na paśyati sva[sattva]dhātoranantatvādākāśavat prayujyate ca duḥkhasyāntakriyāyai sattvānāṃ karoti caiva tāma[arthaṃ] prameyāṇāṃ sattvānāṃ |",
  "SA20n1373:186": "viparyayāttasya tu bodhisattvaḥ sa hi saṃpiṇḍitasarvasattvaduḥkhaṃ yāvallokagatamudvoḍhuṃ samarthaḥ |",
  "SA20n1373:187": "yā sattveṣu bodhisattvasya priyatā yā ca hitasukhaiṣitā yaśca tadarthaṃ prayogo yaścitta[yaścatat]prayuktasyākheda etatsarvamāścaryaṃ paramaṃ lokeṣu |",
  "SA20n1373:188": "na caivāścaryaṃ sattvānāmātmasamānatvāt |",
  "SA20n1373:189": "tato'sau bhāvanāmārge pariśiṣṭāsu bhūmiṣu |",
  "SA20n1373:190": "jñānasya dvividhasyeha bhāvanāyai prayujyate ||42 ||",
  "SA20n1373:191": "nivirkalpaṃ ca tajjñānaṃ buddhadharmaviśodhakaṃ |",
  "SA20n1373:192": "anyadyathāvyavasthānaṃ sattvānāṃ paripācakaṃ ||43 ||",
  "SA20n1373:193": "bhāvanāyāśca niryāṇaṃ dvayasaṃkhyeyasamāptitaḥ |",
  "SA20n1373:194": "paścimāṃ bhāvanāmetya bodhisattvau 'bhiṣiktakaḥ ||44 ||",
  "SA20n1373:195": "vajropamaṃ samādhānaṃ vikalpābhedyametya ca |",
  "SA20n1373:196": "niṣṭhāśrayaparāvṛttiṃ sarvāvaraṇanirmalāṃ ||45 ||",
  "SA20n1373:197": "sarvakārajñatāṃ caiva labhate 'nuttaraṃ padaṃ |",
  "SA20n1373:198": "yatrasthaḥ sarvasattvānāṃ hitāya pratipadyate ||46 ||",
  "SA20n1373:199": "ebhirbhāvanāmārgaḥ paridīpitaḥ dvividhaṃ jñānaṃ |",
  "SA20n1373:200": "nirvikalpaṃ ca yenātmano buddhadharmān viśodhayati |",
  "SA20n1373:201": "yathāvyavasthānaṃ ca lokottarapṛṣṭhalabdhaṃ laukikaṃ yena sattvānparipācayati |",
  "SA20n1373:202": "asaṃkhyeyadvayasya samāptau paścimāṃ bhāvanāmāgamyāvasānagatāmabhiṣikto vajropamaṃ samādhiṃ labhate |",
  "SA20n1373:203": "vikalpānuśayābhedyārthena vajropamaḥ |",
  "SA20n1373:204": "tato niṣṭhāgatāmāśrayaparāvṛttiṃ labhate sarvakleśajñeyāvaraṇanirmalāṃ |",
  "SA20n1373:205": "sarvākārajñatāṃ cānuttarapadaṃ yatrastho yāvatsaṃsāramabhisaṃbodhinirvāṇasaṃdarśanādibhiḥ sattvānāṃ hitāya pratipadyate |",
  "SA20n1373:206": "kathaṃ tathā durlabhadarśane munau bhavenmahārthaṃ na hi nityadarśanaṃ |",
  "SA20n1373:207": "bhṛśaṃ samāpyāyitacetasaḥ sadā prasādavegairasamaśravodbhavaiḥ ||47 ||",
  "SA20n1373:208": "a[pra]codyamānaḥ satataṃ ca saṃmukhaṃ tathāgatairdharmasu[mu]khe vyavasthitaḥ |",
  "SA20n1373:209": "nigṛhya keśeṣviva doṣagahvarāt nikṛṣya bodhau ca balānniveśyate ||48 ||",
  "SA20n1373:210": "sa sarvalokaṃ suviśuddhadarśanairakalpabodhairabhibhūya sarvathā |",
  "SA20n1373:211": "mahāndhakāraṃ vidhamayya bhāsate jaganmahāditya ivātyudārataḥ ||49 ||",
  "SA20n1373:212": "ebhistribhiḥ ślokairavavādamāhātmyaṃ darśayati |",
  "SA20n1373:213": "yo hi dharmamukhaśrotasyavavādaṃ labhate tasya nityaṃ buddhadarśanaṃ bhavati |",
  "SA20n1373:214": "tataścāsamaṃ dharmaśravaṇaṃ |",
  "SA20n1373:215": "yato 'syātyarthaṃ prasādaḥ prasādavegairāpyāyitacetasastannityadarśanaṃ buddhānāṃ mahārthaṃ bhavati |",
  "SA20n1373:216": "śeṣaṃ gatārtham |",
  "SA20n1373:217": "buddhāḥ samyakpraśaṃsāṃ vidadhati satataṃ svārthasamyakprayukte,",
  "SA20n1373:218": "nindāmīrṣyāprayukte sthitivicapare cāntarāyānukūlān |",
  "SA20n1373:219": "dharmān sarvaprakārānvidhivadiha jinā darśayantyagrasattve,",
  "SA20n1373:220": "yān varjyāsevya yoge bhavati vipulatā saugate śāsane'smim ||50 ||",
  "SA20n1373:221": "caturvidhāmanuśāsanīmetena ślokena darśayati |",
  "SA20n1373:222": "adhiśīlamadhikṛtya samyaksvārthaprayukte bodhisattve praśaṃsāvidhānataḥ |",
  "SA20n1373:223": "adhicittamadhiprajñaṃ cādhikṛtya sthitivicayapare tadantarāyāṇāṃ tadanukūlānāṃ ca sarvaprakārāṇāṃ dharmāṇāṃ deśanataḥ |",
  "SA20n1373:224": "yānvarjyāsevyetyantarāyānanukūlāṃśca yathākramaṃ |",
  "SA20n1373:225": "yoga iti śamathavipaśyanābhāvanāyāṃ |",
  "SA20n1373:226": "iti satataśubhācayaprapūrṇaḥ suvipulametya sa cetasaḥ samādhiṃ |",
  "SA20n1373:227": "munisatatamahāvavādalabdho bhavati guṇārṇavapārago 'grasattvaḥ ||51 ||",
  "SA20n1373:228": "nigamanaśloko gatārthaḥ |",
  "SA20n1373:229": " || mahāyānasūtrālaṃkāre avavādānuśāsanyadhikāraścaturdaśaḥ ||"
}