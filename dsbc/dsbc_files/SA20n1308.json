{
  "SA20n1308:0": "tattvārtha-paṭalam",
  "SA20n1308:1": "tattvārthaḥ katamaḥ |",
  "SA20n1308:2": "samāsato dvividhaḥ |",
  "SA20n1308:3": "yathāvadbhāvikatāñca dharmāṇāmārabhya yā dharmāṇāṃ bhūtatā yāvadbhāvikatāñcārabhya yā dharmāṇāṃ sarvatā |",
  "SA20n1308:4": "iti bhūtatā sarvatā ca dharmāṇāṃ samastastattvārtho veditavyaḥ |",
  "SA20n1308:5": "sa punareva tattvārthaḥ prakārabhedataścaturvidhaḥ |",
  "SA20n1308:6": "lokaprasiddho yuktiprasiddhaḥ kleśāvaraṇaviśuddhijñānagocaro jñeyāvaraṇaviśuddhijñānagocaraśca |",
  "SA20n1308:7": "tatra laukikānāṃ sarveṣāṃ yasmin vastuni saṃketasaṃvṛtisaṃstavanāgamapraviṣṭayā buddhyā darśanatulyatā bhavati tadyathā pṛthivyāṃ pṛthivyaiveyaṃ nāgniriti |",
  "SA20n1308:8": "yathā pṛthivyāmevamagnāvapsu vāyau rūpeṣu śabdeṣu gandheṣu raseṣu spraṣṭavyeṣu bhojane pāne yāne vastre alaṅkāropavicāre bhāṇḍopaskare gandhamālyavilepane nṛtyagītavāditre āloke strīpuruṣaparicaryāyāṃ kṣetrāpaṇagṛhavastuni sukhaduḥkhe duḥkhamidaṃ na sukhaṃ sukhamidaṃ na duḥkhamiti |",
  "SA20n1308:9": "samāsata idamidaṃ nedam |",
  "SA20n1308:10": "evamidaṃ nānyatheti niścitādhimuktigocaro yadvastu sarveṣāmeva laukikānāṃ paraṃparāgatayā saṃjñayā svavikalpa-prasidvaṃ na cintayitvā tulayitvopaparīkṣyodgṛhītam |",
  "SA20n1308:11": "idamucyate lokaprasiddhatattvam |",
  "SA20n1308:12": "yuktiprasiddhatattvaṃ katamat |",
  "SA20n1308:13": "satāṃ yuktārthapaṇḍitānāṃ vicakṣaṇānāṃ tārkikāṇāṃ mīmāṃsakānāṃ tarkaparyāpannāyāṃ bhūmau sthitānāṃ svayaṃ prātibhānikyāṃ pārthagjanikyāṃ mīmāṃsānucaritāyāṃ pratyakṣamanumānamāptāgamaṃ pramāṇaṃ niśritya suvidita-suviniścitajñānagocara-jñeyaṃ vastūpapattisādhanayuktyā prasādhitaṃ vyavasthāpitam |",
  "SA20n1308:14": "idamucyate yuktiprasiddhaṃ tattvam |",
  "SA20n1308:15": "kleśāvaraṇaviśuddhijñānagocarastattvaṃ katamat |",
  "SA20n1308:16": "sarvaśrāvakapratyekabuddhānāmanāsraveṇānāsravāvāhakena cānāsravapṛṣṭalabdhena ca laukikena jñānena yo gocaraviṣayaḥ |",
  "SA20n1308:17": "idamucyate kleśāvaraṇaviśudvijñānagocarastattvam |",
  "SA20n1308:18": "tenālambanena kleśāvaraṇājjñānaṃ viśudhyati |",
  "SA20n1308:19": "anāvaraṇatve cāyatyāṃ santiṣṭhate |",
  "SA20n1308:20": "tasmātkleśāvaraṇaviśuddhijñānagocarastattvamityucyate |",
  "SA20n1308:21": "tatpunastatvaṃ katamat |",
  "SA20n1308:22": "catvāryāryaisatyāni duḥkhaṃ samudayo nirodho mārgaśca |",
  "SA20n1308:23": "ityetāni catvāryāryasatyāni pravicinvato'bhisamāgacchato'bhisamāgateṣu ca tajjñānamutpadyate |",
  "SA20n1308:24": "sa punaḥ satyābhisamayaḥ śrāvakapratyekabuddhānāṃ skandhamātramupalabhamānānāṃ skandhebhyaścānyamarthāntaramātmānamanupalabhamānānāṃ pratītyasamutpannasaṃskārodayavyayapratisaṃyuktayā prajñayā skandhavinirmuktapudgalābhāvadarśanābhyāsādutpadyate |",
  "SA20n1308:25": "jñeyāvaraṇaviśuddhijñānagocarastattvaṃ katamat |",
  "SA20n1308:26": "jñeye jñānasya pratighāta āvaraṇamityucyate |",
  "SA20n1308:27": "tena jñeyāvaraṇena vimuktasya jñānasya yo gocaraviṣayastajjñeyāvaraṇaviśuddhijñānagocarastattvaṃ veditavyam |",
  "SA20n1308:28": "tatpunaḥ katamat |",
  "SA20n1308:29": "bodhisattvānāṃ buddhānāñca bhagavatāṃ dharmanairātmyapraveśāya praviṣṭena suviśuddhena ca sarvadharmāṇāṃ nirabhilāpyasvabhāvatāmārabhya prajñaptivāda svabhāvanirvikalpajñeyasamena jñānena yo gocaraviṣayaḥ sāsau paramā tathatā niruttarā jñeyaparyantagatā yasyāḥ sarva samyagdharmapravicayā nivartante nābhivartante |",
  "SA20n1308:30": "tatpunastattvalakṣaṇaṃ vyavasthānataḥ advayaprabhāvitaṃ veditavyam |",
  "SA20n1308:31": "dvayamucyate bhāvaścābhāvaśca |",
  "SA20n1308:32": "tatra bhāvo yaḥ prajñaptivādasvabhāvo vyavasthāpitaḥ |",
  "SA20n1308:33": "tathaiva ca dīrghakālamabhiniviṣṭo lokena |",
  "SA20n1308:34": "sarvavikalpaprapañcamūlaṃ lokasya |",
  "SA20n1308:35": "tadyathā rūpamiti vā vedanā saṃjñā saṃskārā vijñānamiti vā |",
  "SA20n1308:36": "cakṣuriti vā srotraṃ ghrāṇaṃ jihvā kāyo mana iti vā |",
  "SA20n1308:37": "pṛthivīti vā āpastejo vāyuriti vā |",
  "SA20n1308:38": "rūpamiti vā śabdo gandho rasaḥ spraṣṭavyamiti vā |",
  "SA20n1308:39": "kuśalamiti vā akuśalamiti vā avyākṛtamiti vā |",
  "SA20n1308:40": "utpāda iti vā vyaya iti vā pratītyasamutpanna iti vā |",
  "SA20n1308:41": "atītamiti vā anātagamiti vā pratyutpannamiti vā |",
  "SA20n1308:42": "saṃskṛtamiti vā [asaṃskṛtamiti vā | ]",
  "SA20n1308:43": " ayaṃ lokaḥ paro lokaḥ |",
  "SA20n1308:44": "ubhau sūryācandramasau |",
  "SA20n1308:45": "yadapi dṛṣṭaśrutamatavijñātaṃ prāptaṃ paryeṣitaṃ manasā'nuvitarkitamanuvicāritamiti vā |",
  "SA20n1308:46": "antato yāvannirvāṇamiti vā |",
  "SA20n1308:47": "ityevaṃbhāgīyaḥ prajñaptivādanirūḍhaḥ svabhāvo dharmāṇāṃ lokasya bhāva ityucyate |",
  "SA20n1308:48": "tatrābhāvo yā asyaiva rūpamiti prajñaptivādasya yāvadantato nirvāṇamiti prajñaptivādasya nirvastukatā nirnimittatā prajñaptivādāśrayasya sarveṇa sarvaṃ nāstikatā asaṃvidyamānatā yāmāśritya prajñaptivādaḥ pravartate |",
  "SA20n1308:49": "ayamucyate'bhāvaḥ |",
  "SA20n1308:50": "yatpunaḥ pūrvakeṇa ca bhāvenānena cābhāvena ubhābhyāṃ bhāvābhāvābhyāṃ vinirmuktaṃ dharmalakṣaṇasaṃgṛhītaṃ vastu |",
  "SA20n1308:51": "tadadvayaṃm yadadvayam tanmadhyamā-pratipadantadvayavarjitam |",
  "SA20n1308:52": "niruttaretyucyate |",
  "SA20n1308:53": "tasmiṃśca tattve buddhānāṃ bhagavatāṃ suviśuddhaṃ jñānaṃ veditavyam |",
  "SA20n1308:54": "bodhisattvānāṃ punaḥ śikṣāmārgaprabhāvitaṃ tatra jñānaṃ veditavyam |",
  "SA20n1308:55": "sā ca prajñā mahānupāyo bodhisattvasyānuttarāyāḥ samyaksaṃbodheḥ prāptaye |",
  "SA20n1308:56": "taktasya heto |",
  "SA20n1308:57": "tathā hi bodhisattvastena śūnyatādhimokṣeṇa tāsu tāsu jātiṣu prayujyamānaḥ sattveṣu buddhadharmaparipākāya saṃsāre saṃsaran tañca saṃsāraṃ yathābhūtaṃ parijānāti |",
  "SA20n1308:58": "na ca punastasmātsaṃsārādanityādibhirākārairmānasamudvejayati |",
  "SA20n1308:59": "sa cetsaṃsāraṃ yathābhūtaṃ na parijānīyānnaśaknuyādrāgadveṣamohādikāt sarvasaṃkleśāccittamadhyupekṣitum |",
  "SA20n1308:60": "anadhyupekṣamāṇaścasaṃkliṣṭacittaḥ saṃsāre saṃsaret saṃkliṣṭacittaḥ saṃsarannaiva buddhadharmān paripācayennāpi sattvān |",
  "SA20n1308:61": "sa cet punaranityādibhirākāraiḥ saṃsārānmānasamudvejayedevaṃ sati bodhisattvo laghu ladhveva parinirvāyāt |",
  "SA20n1308:62": "laghu ladhveva ca parinirvāyan bodhisattva evamapi naiva buddhadharmānnaiva sattvān paripācayet |",
  "SA20n1308:63": "kutaḥ punaranuttarāṃ samyaksambodhimabhisaṃbhotsyate |",
  "SA20n1308:64": "tenaiva ca śūnyatādhimokṣeṇa bodhisattvaḥ prayujyamānaḥ na nirvāṇāduttrasyati nāpi nirvāṇaṃ prārthayate |",
  "SA20n1308:65": "sa cedvodhisattvo nirvāṇāduttrasyet paratra nirvāṇasaṃbhāro'sya na paripūryeta yathāpi ca taduttrastamānasatvānnirvāṇe'nanuśaṃsadarśinastadgataguṇadarśanaprasādādhimuktivivarjitasya bodhisattvasya |",
  "SA20n1308:66": "sa cetpunarbodhisattvo nirvāṇo prārthanābahulavihārī bhavedāśveva parinirvāyāt |",
  "SA20n1308:67": "āśu parinirvāyam naiva buddhadharmānna sattvān paripācayet |",
  "SA20n1308:68": "tatra yā ca saṃsāraṃ yathābhūtamaparijānataḥ saṃkliṣṭacittasya saṃsārasaṃsṛtiḥ |",
  "SA20n1308:69": "yā ca saṃsārādudvignamānasasyāśunirvṛtiḥ |",
  "SA20n1308:70": "yā ca nirvāṇāduttrastamānasasya tatsaṃbhārāparipūriḥ |",
  "SA20n1308:71": "yā ca nirvāṇaprārthanābahulavihāriṇa āśa parinirvṛtiḥ ayamanupāyo bodhisattvasya veditavyo'nuttarāyāḥ samyaksaṃbodheḥ |",
  "SA20n1308:72": "yā punaḥ saṃsāraṃ yathābhūtaṃ parijānato'saṃkliṣṭacittasya saṃsārasaṃsṛtiḥ |",
  "SA20n1308:73": "yā ca saṃsārādanityādibhirākārairanudvignamānasasyānāśunirvṛtiḥ |",
  "SA20n1308:74": "yā ca nirvāṇādanuttrastamānasasya tatsaṃbhāraparipūriryā ca nirvāṇe guṇānuśaṃsadarśino na cātyarthamutkaṇṭhāprāptasyāśu nirvṛtiḥ |",
  "SA20n1308:75": "ayaṃ bodhisattvasya mahānupāyo'nuttarāyāḥ samyaksambodheranu prāptaye |",
  "SA20n1308:76": "sa cāyamupāyastasmin paramaśūnyatādhimokṣe sanniśritaḥ |",
  "SA20n1308:77": "tasmātsā paramanśūyatādhimokṣabhāvanā bodhisattvasya śikṣāmārgasaṃgṛhīto mahānupāya ityucyate yaduta tathāgatajñānādhigamāya |",
  "SA20n1308:78": "sa khalu bodhisattvastena dūrānupraviṣṭe na dharmanairātmyajñānena nirabhilāpyasvabhāvatāṃ sarvadharmāṇāṃ yathābhūtaṃ viditvā na kiñcidvikalpayati nānyatra vastumātraṃ gṛhṇāti tathatāmātram |",
  "SA20n1308:79": "na cāsyaivaṃ bhavati vastumātraṃ vā etattathatāmātraṃ caiti |",
  "SA20n1308:80": "arthe tu sa bodhisattvaścarati |",
  "SA20n1308:81": "arthe parame caran sarvadharmāṃstayā tathatayā samasamān yathābhūtaṃ prajñayā paśyati |",
  "SA20n1308:82": "sarvatra ca samadarśī samacittaḥ san paramāmupekṣāṃ pratilabhate |",
  "SA20n1308:83": "yāmāśritya sarvavidyāsthānakauśaleṣu prayujyamāno bodhisattvaḥ sarvapariśramaiḥ sarvaduḥkhopanipātaiḥ na nivartate |",
  "SA20n1308:84": "kṣiprañcāklāntakāyaḥ aklāntacittaḥ tatkauśalaṃ samudāyanayati |",
  "SA20n1308:85": "mahāsmṛtibalādhānaprāptaśca bhavati |",
  "SA20n1308:86": "na ca tena kauśalenonnatiṃ gacchati |",
  "SA20n1308:87": "na ca pareṣāmācāryamuṣṭiṃ karoti |",
  "SA20n1308:88": "sarvakauśaleṣu cāsaṃlīnacitto bhavati |",
  "SA20n1308:89": "utsāhavānavyāhatagatiśca bhavati |",
  "SA20n1308:90": "dṛḍhasannāhaprayogaḥ yathā yathā saṃsāre saṃsaran duḥkhaviśeṣaṃ labhate tathā tathotsāhaṃ bardhayatyanuttarāyāṃ samyaksaṃbodhau |",
  "SA20n1308:91": "yathā yathā samucchrayaviśeṣamadhigacchati tathā tathāni-rmānataro bhavati sattvānāmantike |",
  "SA20n1308:92": "yathā yathā jñānaviśeṣamadhigacchati tathā tathā bhūyasyā mātrayā paropārambhavivādaprakīrṇalapitākleśopakleśebhyaśca vṛttaskha litasamudācārebhyaḥ parijñāya parijñāya cittamadhyupekṣate |",
  "SA20n1308:93": "yathā yathā guṇairvi[va] rdhatetathā tathā praticchannakalyāṇo bhavati |",
  "SA20n1308:94": "na parato jñātuṃ samanveṣate na lābha satkāram |",
  "SA20n1308:95": "imā evaṃbhāgīyā bahavo'nuśaṃsā bhavanti bodhisattvasya bodhipakṣyā bodhyanukūlāstajjñānasanniśritasya |",
  "SA20n1308:96": "tasmād ye kecidbodhimanuprāptavanto ye ca kecitprāpsyanti ye ca prāpnuvanti sarve ta etadeva jñānaṃ niśritya nānyannyūnaṃ prativiśiṣṭaṃ vā |",
  "SA20n1308:97": "evaṃ niṣprapañcanayārūḍho bodhisattva evaṃ caṃ bahvanuśaṃsa ātmanaśca buddhadharmaparipākāya pareṣāñca yānatrayadharmaparipākāya samyak pratipanno bhavati |",
  "SA20n1308:98": "evañca punaḥ samyak pratipanno bhavati |",
  "SA20n1308:99": "bhogeṣvātmabhāve ca nistṛṣṇo bhavati |",
  "SA20n1308:100": "nistṛṣṇatāyāñca śikṣate sattveṣu bhogātmabhāvaparityāgāya sattvānāmevārthāya |",
  "SA20n1308:101": "saṃvṛtaśca bhavati susaṃvṛtaḥ |",
  "SA20n1308:102": "kāyena vācā sambareṇa ca śikṣate prakṛtyā pāpārucitāyai prakṛtibhadrakalyāṇatāyai ca |",
  "SA20n1308:103": "kṣamo bhavati parataḥ sarvopatāpakipratipattīnām |",
  "SA20n1308:104": "kṣamitvaṃ ca śikṣate mandakrodhatāyai ca a-paropatāpanatāyai ca |",
  "SA20n1308:105": "sarvavidyāsthāneṣu cābhiyukto bhavati kuśalaśca sattvānāṃ vicikitsāprahāṇāyānugrahopasaṃhārāya ca ātmanaśca sarvajñatvahetuparigrahāya |",
  "SA20n1308:106": "adhyātmasthitacittaśca bhavati susamāhitacittaḥ |",
  "SA20n1308:107": "cittasthitaye ca śikṣate caturbrāhmavihārapariśodhanatāyai pañcābhijñāvikrīḍanatāyai ca sattvakṛtyānuṣṭhānatāyai sarvakauśalyābhiyogajakleśa-vinodanatāyai ca |",
  "SA20n1308:108": "vicakṣaṇaśca bhavati paramatattvajñaḥ |",
  "SA20n1308:109": "paramatattvajñatāyai ca śikṣate mahāyāne cāyatyāmātmanaḥ parinirvāṇāya |",
  "SA20n1308:110": "sa khalu bodhisattva evaṃ samyakprayukto guṇavatsu sattveṣu pūjālābhasatkāreṇa pratyupasthito bhavati |",
  "SA20n1308:111": "doṣavatsu sattveṣu parameṇa kāruṇyacittenānukampācittena pratyupasthito bhavati |",
  "SA20n1308:112": "yathāśaktyā ca yathābalaṃ doṣaprahāṇāyaiṣāṃ prayujyate |",
  "SA20n1308:113": "apakāriṣu sattveṣu maitracittatayā pratyupasthito bhavati |",
  "SA20n1308:114": "yathāśaktyā ca yathābalam aśaṭho bhūtvā amāyāvī teṣāṃ hitasukhamupasaṃharati |",
  "SA20n1308:115": "teṣāmapakāriṇāṃ svenāśayaprayogadoṣeṇa vairacittatāyāḥ prahāṇārthamupakāriṣu sattveṣu kṛtajñatayā tulyādhikena pratyupakāreṇa pratyupasthito bhavati |",
  "SA20n1308:116": "āśāñca dhārmikī paripūrayatyasya yathāśaktyā yathābalam |",
  "SA20n1308:117": "apratibalo'pi ca yācitaḥ san teṣu teṣu kṛtyakaraṇīyeṣvādaraṃ vyāyāmamupadarśayati na sakṛdeva nirākaroti |",
  "SA20n1308:118": "kathamayaṃ saṃjñāpyetā'śakto'haṃ nākarttukāma iti |",
  "SA20n1308:119": "ityayamevaṃbhāgīyo bodhisattvasya niṣprapañcanayārūḍhasya paramatattvajñāna-sanniśritasya samyakprayogo veditavyaḥ |",
  "SA20n1308:120": "tatra kayā yuktyā nirabhilāpyasvabhāvatā sarvadharmāṇāṃ pratyavagantavyā |",
  "SA20n1308:121": "yeyaṃ svalakṣaṇaprajñaptirdharmāṇāṃ yaduta rūpamiti vā vedaneti vā pūrvavadantato yāvannirvāṇamiti vā prajñaptimātrameva tadveditavyam |",
  "SA20n1308:122": "na svabhāvo nāpi ca tadvinirmuktastadanyo vāggocaro vāgaviṣayaḥ |",
  "SA20n1308:123": "evaṃ sati na svabhāvo dharmāṇāṃ tathā vidyate yathābhilapyate |",
  "SA20n1308:124": "na ca punaḥ sarveṃṇa sarvaṃ na vidyate |",
  "SA20n1308:125": "sa punarevamavidyamāno na ca sarveṇa sarvamavidyamānaḥ |",
  "SA20n1308:126": "kathaṃ vidyate |",
  "SA20n1308:127": "asadbhū tasamāropāsaṃgrāhavivarjitaśca bhūtāpavādāsaṃgrāhavivarjitaśca vidyate |",
  "SA20n1308:128": "sa punaḥ pāramārthikaḥ svabhāvaḥ sarvadharmāṇāṃ nirvikalpasyaiva jñānasya gocaro veditavyaḥ |",
  "SA20n1308:129": "sa cetpunaryathaivābhilāpo yeṣu dharmeṣu yasminvastuni pravartate tadātmakāste dharmā vā tadvastu syāt |",
  "SA20n1308:130": "evaṃ sati bahuvidhā bahavaḥ svabhāvā ekasya dharmasyaikasya vastuno bhaveyuḥ |",
  "SA20n1308:131": "tat kasya hetoḥ |",
  "SA20n1308:132": "tathā hyekasmindharme ekasminvastuni bahuvidhā bahavo bahubhirabhilāpaiḥ prajñaptaya upacārāḥ kriyante |",
  "SA20n1308:133": "na ca bahuvidhānāñca bahūnāṃ prajñaptivādānāṃ niyamaḥ kaścidupalabhyate |",
  "SA20n1308:134": "yadanyatamena prajñaptivādenaikena tasya dharmasya tasya vastunaḥ tādātmyaṃ tanmayatā tatsvabhāvatā syānnānyairavaśiṣṭaiḥ prajñaptivādaiḥ |",
  "SA20n1308:135": "tasmātsakalavikalaiḥ sarvaprajñaptivādaiḥ sarvadharmāṇāṃ sarvavastūnāṃ nāsti tādātmyaṃ nāsti tanmayatā nāsti tatsvabhāvatā |",
  "SA20n1308:136": "api ca sa cedrūpādayo dharmā yathāpūrvanirdiṣṭāḥ prajñaptivādasvabhāvā bhaveyuḥ |",
  "SA20n1308:137": "evaṃ sati pūrva tāvadvastu paścāttatra chandataḥ prajñaptivādopacāraḥ |",
  "SA20n1308:138": "prākprajñaptivādopacārādakṛte prajñaptivādopacāre sa dharmastadvastu niḥsvabhāva eva syāt |",
  "SA20n1308:139": "sati niḥsvabhāvatve nirvastukaḥ prajñaptivādo na yujyate |",
  "SA20n1308:140": "prajñaptivādopacāre cāsati prajñaptivādasvabhāvatā dharmasya vastuno na yujyeta |",
  "SA20n1308:141": "sa cetpunaḥ pūrvameva prajñaptivādopacārādakṛte prajñaptivādopacāre sa dharmastadvastu tadātmakaṃ syāt |",
  "SA20n1308:142": "evaṃ sati vinā tena rūpamiti prajñaptivādopacāreṇa rūpasaṃjñake dharme rūpasaṃjñake vastuni rūpabuddhiḥ pravarteta |",
  "SA20n1308:143": "na ca pravartate |",
  "SA20n1308:144": "tadanena kāraṇonānayā yuktyā nirabhilāpyaḥ svabhāvaḥ sarvadharmāṇāṃ pratyavagantavyaḥ |",
  "SA20n1308:145": "yathārūpamevaṃ vedanādayo yathānirdiṣṭā dharmā antato yāvannirvāṇaparyantā veditavyāḥ |",
  "SA20n1308:146": "dvāvimāvasmāddharmavinayātpranaṣṭau veditavyau |",
  "SA20n1308:147": "yaśca rūpādīnāṃ dharmāṇāṃ rūpādikasya vastunaḥ prajñaptivādasvabhāvaṃ svalakṣaṇamasadbhūtasamāropato'bhiniviśate |",
  "SA20n1308:148": "yaścāpi prajñaptivādanimittādhiṣṭhānaṃ prajñaptivādanimittasanniśrayaṃ nirabhilāpyātmakatayā paramārthasadbhūtaṃ vastvapadamāno nāśayati sarveṇa sarvaṃ nāstīti |",
  "SA20n1308:149": "asadbhūtasamārope tāvadye doṣāste pūrvameva nirūpitā uttānā viśaditāḥ prakāśitāḥ |",
  "SA20n1308:150": "yairdoṣai rūpādike vastunayasadbhūtasamāropātpranaṣṭo bhavatyasmāddharmavinayāditi veditavyaḥ |",
  "SA20n1308:151": "yathā punā rūpādikeṣu dharmeṣuvastumātramapyapavadamānaḥ sarvavaināśikaḥ pranaṣṭo bhavatyasmāddharmavinayāt tathā vakṣyāmi rūpādīnāṃ dharmānāṃ vastumātramapavadato naiva tattvaṃ nāpi prajñaptistadubhayametanna yujyate |",
  "SA20n1308:152": "tadyathā satsu rūpādiṣu skandheṣu pudgalaprajñaptiryujyate |",
  "SA20n1308:153": "nāsatsu |",
  "SA20n1308:154": "nirvastukāpudgalaprajñaptiḥ |",
  "SA20n1308:155": "evaṃ sati rūpādīnāṃ dharmāṇāṃ vastumātre [sa] rūpādidharmaprajñaptivādopacāro yujyate |",
  "SA20n1308:156": "nāsati |",
  "SA20n1308:157": "nirvastukaḥ prajñaptivādopacāraḥ |",
  "SA20n1308:158": "tatra prajñaptervastu nāstīti niradhiṣṭhānā prajñaptirapi nāsti |",
  "SA20n1308:159": "ato ya ekatyā durvijñeyān sūtrāntānmahāyānapratisaṃyuktān gambhīrān śūnyatāpratisaṃyuktānābhiprāyikārthanirūpitān śrutvā yathābhūtaṃ bhāṣitasyārthamavijñāyāyoniśo vikalpyā-yogavihitena tarkamātrakeṇaivaṃ dṛṣṭayo bhavantyevaṃvādinaḥ |",
  "SA20n1308:160": "prajñaptimātrameva sarvametacca tattvam |",
  "SA20n1308:161": "yaścaivaṃ paśyati sa samyak paśyatīti |",
  "SA20n1308:162": "teṣāṃ prajñaptyadhiṣṭhānasya vastumātrasyābhāvātsaiva prajñaptiḥ sarveṇa sarvaṃ na bhavati |",
  "SA20n1308:163": "kutaḥ punaḥ prajñaptimātraṃ tattvaṃ bhaviṣyatīti |",
  "SA20n1308:164": "tadanena paryāyeṇa taistattvamapi prajñaptirapi tadubhayamapyapavāditaṃ bhavati |",
  "SA20n1308:165": "prajñaptitattvāpavādācca pradhāno nāstiko veditavyaḥ |",
  "SA20n1308:166": "sa evaṃ nāṣṭikaḥ sannakathyo bhavatyasaṃvāsyo bhavati vijñānāṃ sabrahmacāriṇām |",
  "SA20n1308:167": "sa ātmānamapi vipādayati |",
  "SA20n1308:168": "loko'pi yo'sya dṛṣṭyanumata āpādyate |",
  "SA20n1308:169": "idañca sandhāyoktaṃ bhagavatā- varamihaikatyasya pudgaladṛṣṭirna tvevaikatyasya durgṛhītā śūnyateti |",
  "SA20n1308:170": "taktasya hetoḥ |",
  "SA20n1308:171": "pudgaladṛṣṭiko janturjñeye kevalaṃ muhyennatu sarva jñeyamapavadeta |",
  "SA20n1308:172": "na tato nidānamapāyeṣūpapadyeta |",
  "SA20n1308:173": "nāpi dharmārthikaṃ duḥkhavimokṣārthikañca paraṃ visaṃvādayenna vipralambhayet |",
  "SA20n1308:174": "dharme satye ca pratiṣṭhāpayet |",
  "SA20n1308:175": "[na ca śaithiliko bhavecchikṣāpadeṣu |",
  "SA20n1308:176": "durgṛhītayā punaḥ śūnyatayā jñeye vastuni muhyet |",
  "SA20n1308:177": "apyapavadet jñeyaṃ sarvam |",
  "SA20n1308:178": "tannidānaṃ cāpāyeṣūpapadyate |",
  "SA20n1308:179": "dhārmikaṃ ca duḥkhavimokṣārthikaṃ paraṃ vipādayet |",
  "SA20n1308:180": "śaithilikaśca syācchikṣāpadeṣu |",
  "SA20n1308:181": "evaṃbhūtaṃ vastu apavadamānaḥ praṇaṣṭo bhavatyasmād dharmavinayāt |",
  "SA20n1308:182": "kathaṃ punardurgṛhītā bhavati śūnyatā |",
  "SA20n1308:183": "yaḥ kaści] cchramaṇo vā brāhmaṇo vā tacca necchati yena śūnyam |",
  "SA20n1308:184": "tadapi necchati yat śūnyam |",
  "SA20n1308:185": "iyamevaṃrūpā durgṛhītā śūnyatetyucyate |",
  "SA20n1308:186": "taktasya hetoḥ |",
  "SA20n1308:187": "yena hi śūnyaṃ tadasadbhāvāt |",
  "SA20n1308:188": "yacca śūnyaṃ tatsadbhāvācchūnyatā yujyeta |",
  "SA20n1308:189": "sarvābhāvācca kutra kiṃ kena śūnyaṃ bhaviṣyati |",
  "SA20n1308:190": "na ca tena tasyaiva śūnyatā yujyate |",
  "SA20n1308:191": "tasmādevaṃ durgṛhītā śūnyatā bhavati |",
  "SA20n1308:192": "kathañca punaḥ sugṛhītā śūnyatā bhavati |",
  "SA20n1308:193": "yataśca yad yatra na bhavati tat tena śūnyamiti samanupaśyati |",
  "SA20n1308:194": "yatpunaratrāvaśiṣṭaṃ bhavati tatsadihāstīti yathābhūtaṃ prajānāti |",
  "SA20n1308:195": "iyamucyate śūnyatāvakrāntiryathābhūtā aviparītā |",
  "SA20n1308:196": "tadyathā rūpādisaṃjñake yathā nirdiṣṭe vastuni rūpamityevamādiprajñaptivādātmako dharmo nāsti |",
  "SA20n1308:197": "atastadrūpādisaṃjñakaṃ vastu tena rūpamityevamādiprajñaptivādātmanā śūnyam |",
  "SA20n1308:198": "kiṃ punastatra rūpādisaṃjñake vastunayavaśiṣṭam |",
  "SA20n1308:199": "yaduta tadeva rūpamityevamādiprajñaptivādāśrayaḥ |",
  "SA20n1308:200": "taccobhayaṃ yathābhūtaṃ prajānāti yaduta vastamātrañca vidyamānaṃ vastamātre ca prajñaptimātraṃ ca cāsadbhūtaṃ samāropayati |",
  "SA20n1308:201": "na bhūtamapavadate nādhikaṃ karoti na nyūnīkaroti notkṣipati na pratikṣipati |",
  "SA20n1308:202": "yathābhūtañca tathatāṃ nirabhilāpyasvabhāvatāṃ yathābhūtaṃ prajānāti |",
  "SA20n1308:203": "iyamucyate sugṛhītā śūnyatā samyak prajñayā supratividdheti |",
  "SA20n1308:204": "iyaṃ tāvadupapattisādhanayuktirānulomikī yayā nirabhilāpyasvabhāvatā sarvadharmāṇāṃ pratyavagantavyā |",
  "SA20n1308:205": "āptāgamato'pi nirabhilāpyasvabhāvāḥ sarvadharmā veditavyāḥ |",
  "SA20n1308:206": "yathoktaṃ bhagavatā evamevārthaṃ gāthābhigītena paridīpayatā bhavasaṃkrāntisūtre |",
  "SA20n1308:207": "yena yena hi nāmnā vai yo yo dharmo'bhilapyate |",
  "SA20n1308:208": "na sa saṃvidyate tatra dharmāṇāṃ sā hi dharmatā ||iti |",
  "SA20n1308:209": "kathañca punariyaṃ gāthā etamevārthaṃ paridīpayati |",
  "SA20n1308:210": "rūpādisaṃjñakasya dharmasya yadrūpamityevamādi nāma |",
  "SA20n1308:211": "yena rūpamityevamādinā nāmnā te rūpādisaṃjñakā dharmā abhilapyante'nuvyavahriyante rūpamiti vā vedaneti vā vistareṇa yāvannirvāṇamiti vā |",
  "SA20n1308:212": "tatra na ca rūpādisaṃjñakā dharmāḥ svayaṃ rūpādyātmakāḥ |",
  "SA20n1308:213": "na ca teṣu tadanyo rūpādyātmako dharmo vidyate |",
  "SA20n1308:214": "yā punasteṣāṃ rūpādisaṃjñakānāṃ dharmāṇāṃ nirabhilāpyenārthena vidyamānatā saiṣā paramārthataḥ svabhāvadharmatā veditavyā |",
  "SA20n1308:215": "uktañca bhagavatā arthavargīyeṣu |",
  "SA20n1308:216": "yāḥ kāñcana saṃvṛtayo hi loke",
  "SA20n1308:217": "sarvā hi tā munirno upaiti |",
  "SA20n1308:218": "anupago hyasau kena upādadīta",
  "SA20n1308:219": "dṛṣṭaśrute kāntimasaṃprakurvan |",
  "SA20n1308:220": "kathamiyaṃ gāthā etamevārthaṃ paridīpayati |",
  "SA20n1308:221": "rūpādisaṃjñake vastuni yā rūpamityevamādyāḥ prajñaptayaḥ |",
  "SA20n1308:222": "tāḥ saṃvṛtaya ityucyante |",
  "SA20n1308:223": "tābhiḥ prajñaptibhistasya vastunastādātmyamityevaṃ nopaiti tāḥ saṃvṛtīḥ |",
  "SA20n1308:224": "tatkasya hetoḥ |",
  "SA20n1308:225": "samāropāpavādikā dṛṣṭirasya nāsti |",
  "SA20n1308:226": "ato'sau tasyā viparyāsapratyupasthānāyā dṛṣṭerabhāvādanupaga ityucyate |",
  "SA20n1308:227": "sa evamanapagaḥ san kenopādadīta |",
  "SA20n1308:228": "tayā dṛṣṭyā vinā tadvastusamāropato vāpavādato vā anupādadānaḥ samyagdarśī bhavati jñeye tadasya dṛṣṭam |",
  "SA20n1308:229": "yastasyaiva jñeyasyābhilāpānuśravastadasya śrutam |",
  "SA20n1308:230": "tasmin dṛṣṭaśrute tṛṣṇāṃ notpādayati na vivardhayati |",
  "SA20n1308:231": "nānyatra tenāvalambanena prajahātyupekṣakaśca viharati |",
  "SA20n1308:232": "evaṃ kāntiṃ karoti |",
  "SA20n1308:233": "panaścoktaṃ bhagavatā saṃthakātyāyanamārabhya-iha saṃtha bhikṣurna pṛthivīṃ niśritya dhyāyati |",
  "SA20n1308:234": "nāpaḥ |",
  "SA20n1308:235": "na tejaḥ |",
  "SA20n1308:236": "na vāyum |",
  "SA20n1308:237": "nākāśavijñānākiñcanyanaivasaṃjñānāsaṃjñāyatanaṃ nemaṃ lokaṃ na paraṃ lokaṃ nobhau sūryācandramasau na dṛṣṭaśrutamatavijñātaṃ prāptaṃ paryeṣitaṃ manasānuvitarkitamanuvicāritam |",
  "SA20n1308:238": "tatsarvaṃ na niśritya dhyāyati |",
  "SA20n1308:239": "kathaṃ dhyāyī |",
  "SA20n1308:240": "pṛthivīṃ na niśritya dhyāyati vistareṇa yāvat sarvaṃ na niśritya dhyāyati |",
  "SA20n1308:241": "iha saṃtha bhikṣoryā pṛthivyāṃ pṛthivīsaṃjñā sā vibhūtā bhavati |",
  "SA20n1308:242": "apsu apsaṃjñā vistareṇa yāvat sarvatra yā saṃjñā sā vibhūtā bhavati |",
  "SA20n1308:243": "evaṃdhyāyī bhikṣurna pṛthivīṃ niśritya dhyāyati vistareṇa yāvanna sarvaṃ sarvamiti niśritya dhyāyati |",
  "SA20n1308:244": "evaṃ dhyāyinaṃ bhikṣuṃ sendrā devāḥ seśānāḥ saprajāpataya ārānnamaṣyanti |",
  "SA20n1308:245": "namaste puruṣājanya namaste puruṣottama |",
  "SA20n1308:246": "yasya te nābhijānīmaḥ kiṃ tvaṃ niśritya dhyāyasi ||iti |",
  "SA20n1308:247": "kathañca punaretatsūtrapadametamevārthaṃ paridīpayati pṛthivyādisaṃjñake vastuni yā pṛthivītyevamādikā nāmasaṃketaprajñaptiḥ sā pṛthivyādisaṃjñetyucyate |",
  "SA20n1308:248": "sā punaḥ saṃjñā pṛthivyādisaṃjñake vastuni samāropikā cāpavādikā ca |",
  "SA20n1308:249": "tanmayasvabhāvavastugrāhikā samāropikā |",
  "SA20n1308:250": "vastumātraparamārthanāśagrāhikā cāpavādikā saṃjñetyucyate |",
  "SA20n1308:251": "sā ca saṃjñāsya vibhūtā bhavati |",
  "SA20n1308:252": "vibhava ucyate prahāṇaṃ tyāgaḥ |",
  "SA20n1308:253": "tasmādāgamato'pi tathāgatāt paramāptāgamādveditavyaṃ nirabhilāpyasvabhāvāḥ sarvadharmā iti |",
  "SA20n1308:254": "evaṃ nirabhilāpyasvabhāveṣu sarvadharmeṣu kasmādabhilāpaḥ prayujyate tathā hi vinābhilāpena sā nirabhilāpyadharmatā pareṣāṃ vakta mapi na śakyate śrotumapi |",
  "SA20n1308:255": "vacane śravaṇe cāsati sā nirabhilāpyasvabhāvatā jñātumapi na śakyate |",
  "SA20n1308:256": "tasmādabhilāpaḥ prayujyate śravaṇajñānāya |",
  "SA20n1308:257": "tasyā eva tathatāyā evamaparijñātatvādvālānāṃ tannidāno'ṣṭavidho vikalpaḥ pravartate trivastujanakaḥ |",
  "SA20n1308:258": "sarvasattvabhājanalokānāṃ nirvartakaḥ |",
  "SA20n1308:259": "tadyathā svabhāva vikalpo viśeṣavikalpaḥ piṇḍagrāhavikalpaḥ ahamiti vikalpaḥ mameti vikalpaḥ priyavikalpaḥ apriyavikalpaḥ tadubhayaviparītaśca vikalpaḥ |",
  "SA20n1308:260": "sa punarayamaṣṭavidho vikalpaḥ katameṣāṃ trayāṇāṃ vastūnāṃ janako bhavati |",
  "SA20n1308:261": "yaśca svabhāvavikalpo yaśca viśeṣavikalpo yaśca piṇḍagrāhavikalpa itīme trayo vikalpā vikalpaprapañcādhiṣṭhānaṃ vikalpaprapañcālambanaṃ vastu janayanti rūpādisaṃjñakam |",
  "SA20n1308:262": "yadvastvadhiṣṭhāya sa nāmasaṃjñābhilāpaparigṛhīto nāmasaṃjñābhilāpaparibhāvito vikalpaḥ prapañcayan tasminneva vastuni vicaratyanekavidho bahunānāprakāraḥ |",
  "SA20n1308:263": "tatra yañcāhamiti vikalpo yaśca mameti vikalpaḥ itīmau dvau vikalpau satkāyadṛṣṭiśca tadanyasarvadṛṣṭi[-mūlaṃ māna-] mūlamasmimānañca tadanyasarvamānamūlaṃ janayataḥ |",
  "SA20n1308:264": "tatra priyavikalpo'priyavikalpastadubhayaviparītaśca vikalpo yathāyogaṃ rāgadveṣamohān janayanti |",
  "SA20n1308:265": "evamayamaṣṭavidho vikalpaḥ asya trividhasya vastunaḥ prādurbhāvāya saṃvartate yaduta vikalpādhiṣṭhānasya prapañcavastunaḥ dṛṣṭyasmimānasya rāgadveṣamohānāñca |",
  "SA20n1308:266": "tatra vikalpaprapañcavastvāśrayā satkāyadṛṣṭirasmimānaśca |",
  "SA20n1308:267": "satkāyadṛṣṭyasmimānāśritā rāgadveṣamohāḥ |",
  "SA20n1308:268": "ebhiśca tribhirvastubhiḥ sarvalokānāṃ pravṛttipakṣo niravaśeṣaḥ paridīpito bhavati |",
  "SA20n1308:269": "tatra svabhāvavikalpaḥ katamaḥ |",
  "SA20n1308:270": "rūpādisaṃjñake vastuni rūpamityevamādiryo vikalpaḥ |",
  "SA20n1308:271": "ayamucyate svabhāvavikalpaḥ |",
  "SA20n1308:272": "viśeṣavikalpaḥ katamaḥ |",
  "SA20n1308:273": "tasminneva rūpādisaṃjñake vastuni ayaṃ rūpī ayamarūpī ayaṃ sanidarśano'yamanidarśana evaṃ sapratigho'pratighaḥ |",
  "SA20n1308:274": "sāsravo'nāsravaḥ saṃskṛto'saṃskṛtaḥ kuśalo'kuśalo vyākṛto'vyākṛtaḥ atīto'nāgataḥ pratyutpanna ityevaṃbhāgīyenāpramāṇena prabhedanayena yā svabhāvavikalpādhiṣṭhānā tadviśiṣṭārthavikalpanā |",
  "SA20n1308:275": "ayamucyate viśeṣavikalpaḥ |",
  "SA20n1308:276": "piṇḍagrāhavikalpaḥ katamaḥ |",
  "SA20n1308:277": "yastasminneva rūpādisaṃjñake vastuni ātmasattva jīvajantusaṃjñāsaṃketopasaṃhitaḥ piṇḍiteṣu bahuṣu dharmeṣu piṇḍagrāhahetukaḥ pravartate gṛhasenāvanādiṣu bhojanapānayānavastrādiṣu ca tatsaṃjñāsaṃketopasaṃhitaḥ |",
  "SA20n1308:278": "ayamucyate piṇḍagrāhavikalpaḥ |",
  "SA20n1308:279": "ahamiti mameti ca vikalpaḥ katamaḥ |",
  "SA20n1308:280": "yadvastu sāsravaṃ sopādānīyaṃ dīrghakālamātmato vā ātmīyato vā saṃstutamabhiniviṣṭaṃ paricitaṃ tasmādasaṃgrāha-saṃstavāt svaṃ dṛṣṭisthānīyaṃ vastu pratītyotpadyate vitatho viakalpaḥ |",
  "SA20n1308:281": "ayamucyate ahamiti mameti ca vikalpaḥ |",
  "SA20n1308:282": "priyavikalpaḥ katamaḥ |",
  "SA20n1308:283": "yaḥ śubha-manāpa-vastvālambano vikalpaḥ |",
  "SA20n1308:284": "apriyavikalpaḥ katamaḥ |",
  "SA20n1308:285": "yo'śubhāmanāpa-vastvālambano vikalpaḥ |",
  "SA20n1308:286": "priyāpriyobhayaviparīto vikalpaḥ katamaḥ |",
  "SA20n1308:287": "yaḥ śubhāśubha-manāpāmanāpatadubhayavivarjitavastvālambano vikalpaḥ |",
  "SA20n1308:288": "taccaitad dvayaṃ bhavati samāsataḥ vikalpaśca vikalpādhiṣṭhānaṃ vikalpālambanañca vastu |",
  "SA20n1308:289": "taccaitadubhayamanādikālikaṃ cānyonyahetukañca veditavyam |",
  "SA20n1308:290": "pūrvako vikalpaḥ pratyutpannasya vikalpālambanasya vastunaḥ prādurbhāvāya pratyutpannaṃ punarvikalpālambanaṃ vastu prādurbhūtaṃ pratyutpannasya tadālambanasya [vikalpasya] prādurbhāvāya hetuḥ |",
  "SA20n1308:291": "tatraitarhi vikalpasyāparijñānamāyatyāṃ tadālambanasya vastunaḥ prādurbhāvāya |",
  "SA20n1308:292": "tatsaṃbhāvācca punarniyataṃ tadadhiṣṭhānasyāpi tadāśritasya vikalpasya prādurbhāvo bhavati |",
  "SA20n1308:293": "kathañca punarasya vikalpasya parijñānaṃ bhavati |",
  "SA20n1308:294": "catasṛbhiḥ paryeṣaṇābhiḥ caturvidhena ca yathābhūtaparijñānena |",
  "SA20n1308:295": "catasraḥ paryeṣaṇāḥ katamāḥ |",
  "SA20n1308:296": "nāmaparyeṣaṇā |",
  "SA20n1308:297": "vastuparyeṣaṇā |",
  "SA20n1308:298": "svabhāvaprajñaptiparyeṣaṇā ca |",
  "SA20n1308:299": "viśeṣaprajñaptiparyeṣaṇā ca |",
  "SA20n1308:300": "tatra nāmaparyeṣaṇā yadvodhisattvo nāmni nāmamātraṃ paśyati |",
  "SA20n1308:301": "evaṃ vastuni vastumātradarśanaṃ [vastu] paryeṣaṇā |",
  "SA20n1308:302": "svabhāvaprajñaptau svabhāvaprajñaptimātradarśanaṃ svabhāvaprajñaptiparyeṣaṇā |",
  "SA20n1308:303": "viśeṣaprajñaptau viśeṣaprajñaptimātradarśanaṃ viśeṣaprajñaptiparyeṣaṇā |",
  "SA20n1308:304": "sa nāmavastuno bhinnañca lakṣaṇaṃ paśyatyanuśliṣṭañca |",
  "SA20n1308:305": "nāmavastvanuśleṣasanniśritāṃ ca svabhāvaprajñapti viśeṣaprajñaptiñca[prati-] vidhyati |",
  "SA20n1308:306": "catvāri yathābhūtaparijñānāni katamāni |",
  "SA20n1308:307": "nāmaiṣaṇāgataṃ yathābhūtaparijñānaṃ vastveṣaṇāgataṃ svabhāvaprajñaptyeṣaṇāgataṃ viśeṣaprajñaptyeṣaṇāgatañca yathābhūtaparijñānam |",
  "SA20n1308:308": "nāmaiṣaṇāgataṃ yathābhūtaparijñānaṃ katamat |",
  "SA20n1308:309": "sa khalu bodhisattvo nāmni nāmamātratāṃ paryeṣya tannāmaivaṃ yathābhūtaṃ parijānāti itīdaṃ nāma ityarthaṃ vastuni vyavasthāpyate yāvadeva saṃjñārtha dṛṣṭyarthamupacārārtham |",
  "SA20n1308:310": "yadi rūpādisaṃjñake vastuni rūpamiti nāma na vyavasthāpyeta na kañcittadvastu rūpamitmevaṃ saṃjānīyāt |",
  "SA20n1308:311": "asaṃjānan samāropato nābhiniveśeta |",
  "SA20n1308:312": "anabhiniveśaṃ nābhilapet |",
  "SA20n1308:313": "iti yadevaṃ yathābhūtaṃ prajānāti |",
  "SA20n1308:314": "idamucyate nāmaiṣaṇāgataṃ yathābhūtaparijñānam |",
  "SA20n1308:315": "vastveṣaṇāgataṃ yathābhūtaparijñānaṃ katamat |",
  "SA20n1308:316": "yataśca bodhisattvo [vastuni] vastumātratāṃ paryeṣya sarvābhilāpaviśliṣṭaṃ nirabhilāpyaṃ tadrūpādisaṃjñakaṃ vastu paśyati |",
  "SA20n1308:317": "idaṃ dvitīyaṃ yathābhūtaparijñānaṃ vastveṣaṇāgatam |",
  "SA20n1308:318": "svabhāvaprajñaptyeṣaṇāgataṃ yathābhūtaparijñānaṃ katamat yataśca bodhisattvaḥ rūpādisaṃjñake vastuni svabhāvaprajñaptau prajñaptimātratāṃ paryeṣya tathā svabhāvaprajñaptyā atatsvabhāvasya vastunaḥ tatsvabhāvābhāsatāṃ yathābhūtaṃ pratividhyati prajānāti |",
  "SA20n1308:319": "tasya nirmāṇapratibimbapratiśrutkā-pratibhāsodakacandrasvapnamāyopamaṃ tatsvabhāvaṃ paśyataḥ tadābhāsamatanmayam idṃ tṛtīyaṃ yathābhūtaṃ parijñānaṃ sugambhīrārthagocaram |",
  "SA20n1308:320": "viśeṣaprajñaptyeṣaṇāgataṃ yathābhūtaparijñānaṃ katamat |",
  "SA20n1308:321": "yataśca bodhisattvo viśeṣaprajñaptau prajñaptimātratāṃ paryeṣya tasmin rūpādisaṃjñake vastuni viśeṣaprajñaptimadvayārthena paśyati |",
  "SA20n1308:322": "na tadvastu bhāvo nābhāvaḥ |",
  "SA20n1308:323": "abhilāpyenātmanā'pariniṣpannatvānna bhāvaḥ |",
  "SA20n1308:324": "na punarabhāvo nirabhilāpyenātmanā vyavasthitatvāt |",
  "SA20n1308:325": "evaṃ na rūpī paramārthasatyatayā |",
  "SA20n1308:326": "nārūpī saṃvṛtisatyena tatra rūpopacāratayā |",
  "SA20n1308:327": "yathā bhāvaścābhāvaśca rūpī cārūpī ca |",
  "SA20n1308:328": "tathā sanidarśanānidarśanādayo viśeṣaprajñaptiparyāyāḥ sarve'nena nayenaivaṃ veditavyāḥ |",
  "SA20n1308:329": "iti yadetāṃ viśeṣaprajñaptimevamadvayārthena yathābhūtaṃ prajānāti |",
  "SA20n1308:330": "idamucyate viśeṣaprajñaptyeṣaṇāgataṃ yathābhūtaparijñānam |",
  "SA20n1308:331": "tatra yo'sāvaṣṭavidho mithyāvikalpo bālānāṃ trivastujanako lokanirvartakaḥ so'sya caturvidhasya yathābhūtaparijñānasya vaikalyādasamavadhānātpravartate |",
  "SA20n1308:332": "tasmācca punarmithyāvikalpātsaṃkleśaḥ |",
  "SA20n1308:333": "saṃkleśātsaṃsārasaṃsṛtiḥ saṃsārasaṃsṛteḥ saṃsārānugataṃ jātijarāvyādhimaraṇādikaṃ duḥkhaṃ pravartate |",
  "SA20n1308:334": "yadā ca bodhisattvena caturvidhaṃ yathābhūtaparijñānaṃ niśritya so'ṣṭavidho vikalpaḥ parijñāto bhavati dṛṣṭe dharme tasya samyak parijñānādāyatyāṃ tadadhiṣṭhānasya tadālambanasya prapañcapatitasya vastunaḥ prādurbhāvo na bhavati |",
  "SA20n1308:335": "tasyānudayādaprādurbhāvāttadālambanasyāpi vikalpasyāyatyāṃ prādurbhāvo na bhavati |",
  "SA20n1308:336": "evaṃ tasya savastukasya vikalpasya nirodho yaḥ sa sarvaprapañcanirodho veditavyaḥ |",
  "SA20n1308:337": "evañca prapañcanirodho bodhisattvasya mahāyānaparinirvāṇamiti veditavyam |",
  "SA20n1308:338": "dṛṣṭe ca dharme tasya śreṣṭhatattvārtha gocarajñānasya viśuddhatvāt sarvatra vaśitāprāpti labhate sa bodhisattvaḥ |",
  "SA20n1308:339": "yaduta nirmāṇe'pi vicitre nairmāṇikyā ṛddhyā |",
  "SA20n1308:340": "pariṇāme ca vicitre pāriṇāmikyā ṛddhyā |",
  "SA20n1308:341": "sarvajñeyasya ca jñāne yāvadabhipretaṃ cāvasthāne |",
  "SA20n1308:342": "kāmakārataśca vinopakramaṃ cyutau |",
  "SA20n1308:343": "sa evaṃ vaśitāprāptaḥ sarvasattvaśreṣṭho bhavati niruttaraḥ |",
  "SA20n1308:344": "evañca sarvatra vaśinastasya bodhisattvasya uttamāḥ pañcānuśaṃsā veditavyāḥ |",
  "SA20n1308:345": "paramāṃ cittaśāntimanuprāpto bhavati vihārapraśāntatayā na kleśapraśāntatayā |",
  "SA20n1308:346": "sarvavidyāsthāneṣu cāsyāvyāhataṃ pariśuddhaṃ paryavadātaṃ jñānadarśanaṃ pravartate |",
  "SA20n1308:347": "akhinnaśca bhavati sattvānāmarthe saṃsārasaṃsṛtyā |",
  "SA20n1308:348": "tathāgatānāñca sarvasandhāyavacanānyanupraviśati |",
  "SA20n1308:349": "na ca mahāyānādhimukteḥ saṃhāryo bhavatyaparapratyayatayā |",
  "SA20n1308:350": "asya khalu pañcavidhasyānuśaṃsasya pañcavidhameva karma veditavyam |",
  "SA20n1308:351": "paramo dṛṣṭadharmasukhavihāro bodhisattvasya bodhāya prayoganiryātasya kāyikacaitasikasya vyāyāmaklamasya nāśāya cittaśānteranuśaṃsasyaitatkarma veditavyam |",
  "SA20n1308:352": "sarvabuddhadharmāṇāṃ paripāko bodhisattvasya sarvavidyāsthāneṣvavyāhatajñānatāyā anuśaṃsasyai tatkarma veditavyam |",
  "SA20n1308:353": "sattvaparipāko bodhisattvasya saṃsārākheditāyā anuśaṃsasyaitatkarma veditavyam |",
  "SA20n1308:354": "vineyānāmut pannotpannānāṃ saṃśayānāṃ prativinodanaṃ dharmanetryāśca dīrghakālaṃ parikarṣaṇaṃ sandhāraṇaṃ saddharmapratirūpakāṇāṃ śāsanāntardhāyakānāṃ parijñānaprakāśanāpakarṣaṇatayā sarvasandhāyavacanapraveśānuśaṃsasyaitatkarma veditavyam |",
  "SA20n1308:355": "sarvaparapravādinigraho dṛḍhavīryatā ca prāṇidhānāccācyutiḥ asaṃhāryatā'parapratyayatvānuśaṃsasyaitatkarma veditavyam |",
  "SA20n1308:356": "evaṃ hi bodhisattvasya yāvat kiñcidbodhisattvakaraṇīyaṃ tatsarvamebhiḥ pañcabhiranuśaṃsakarmabhiḥ parigṛhītaṃ bhavati |",
  "SA20n1308:357": "tatpunaḥ karaṇīyaṃ katamat |",
  "SA20n1308:358": "asaṃkliṣṭañca ātmasukhaṃ buddhadharmaparipākaḥ sattvaparipākaḥ saddharmasya dhāraṇam acalapraṇidhānasyottaptavīryasya paravādavinigrahaśca |",
  "SA20n1308:359": "tatra caturṇā tattvārthānāṃ prathamau dvau hīnau |",
  "SA20n1308:360": "tṛtīyo madhyamaḥ |",
  "SA20n1308:361": "caturtha uttamo veditavyaḥ |",
  "SA20n1308:362": "bodhisattvabhūmāvādhāre yogasthāne caturthaṃ tattvārthapaṭalam ||"
}