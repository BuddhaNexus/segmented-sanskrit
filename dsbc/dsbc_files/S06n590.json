{
  "S06n590:0": "prajñāpāramitāhṛdayasūtram |",
  "S06n590:1": "[saṃkṣiptamātṛkā]",
  "S06n590:2": " || namaḥ sarvajñāya ||",
  "S06n590:3": "āryāvalokiteśvarabodhisattvo gambhīrāyāṃ prajñāpāramitāyāṃ caryāṃ caramāṇo vyavalokayati sma |",
  "S06n590:4": "pañca skandhāḥ,",
  "S06n590:5": "tāṃśca svabhāvaśūnyān paśyati sma ||",
  "S06n590:6": "iha śāriputra rūpaṃ śūnyatā,",
  "S06n590:7": "śūnyataiva rūpam |",
  "S06n590:8": "rūpānna pṛthak śūnyatā,",
  "S06n590:9": "śūnyatāyā na pṛthag rūpam |",
  "S06n590:10": "yadrūpaṃ sā śūnyatā,",
  "S06n590:11": "yā śūnyatā tadrūpam ||",
  "S06n590:12": "evameva vedanāsaṃjñāsaṃskāravijñānāni ||",
  "S06n590:13": "ihaṃ śāriputra sarvadharmāḥ śūnyatālakṣaṇā anutpannā aniruddhā amalā na vimalā nonā na paripūrṇāḥ |",
  "S06n590:14": "tasmācchāriputra śūnyatāyāṃ na rūpam,",
  "S06n590:15": "na vedanā,",
  "S06n590:16": "na saṃjñā,",
  "S06n590:17": "na saṃskārāḥ,",
  "S06n590:18": "na vijñānāni |",
  "S06n590:19": "na cakṣuḥśrotraghrāṇajihvākāyamanāṃsi,",
  "S06n590:20": "na rūpaśabdagandharasaspraṣṭavyadharmāḥ |",
  "S06n590:21": "na cakṣurdhāturyāvanna manodhātuḥ ||",
  "S06n590:22": "na vidyā nāvidyā na vidyākṣayo nāvidyākṣayo yāvanna jarāmaraṇaṃ na jarāmaraṇakṣayo na duḥkhasamudayanirodhamārgā na jñānaṃ na prāptitvam ||",
  "S06n590:23": "bodhisattvasya(śca ?)",
  "S06n590:24": "prajñāpāramitāmāśritya viharati cittāvaraṇaḥ |",
  "S06n590:25": "cittāvaraṇanāstitvādatrasto viparyāsātikrānto niṣṭhanirvāṇaḥ |",
  "S06n590:26": "tryadhvavyavasthitāḥ sarvabuddhāḥ prajñāpāramitāmāśritya anuttarāṃ samyaksaṃbodhimabhisaṃbuddhāḥ ||",
  "S06n590:27": "tasmājjñātavyaḥ prajñāpāramitāmahāmantro mahāvidyāmantro'nuttaramantro'samasamamantraḥ sarvaduḥkhapraśamanaḥ satyamamithyatvāt prajñāpāramitāyāmukto mantraḥ |",
  "S06n590:28": "tadyathā- gate gate pāragate pārasaṃgate bodhi svāhā ||",
  "S06n590:29": "iti prajñāpāramitāhṛdayasūtraṃ samāptam ||"
}