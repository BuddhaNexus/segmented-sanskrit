{
  "S06n632:0": "svalpākṣarā prajñāpāramitā |",
  "S06n632:1": "namaḥ sarvabuddhabodhisattvebhyaḥ ||",
  "S06n632:2": "evaṃ mayā śrutam |",
  "S06n632:3": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ dvādaśasāhasrapañcaśatairbodhisattvakoṭiniyutaśatasahasraiḥ sārdhaṃ viharati sma,",
  "S06n632:4": "lokapālādidevakoṭiniyutasahasraiḥ parivṛtaḥ puraskṛtaḥ śrīsiṃhāsane viharati sma ||",
  "S06n632:5": "atha khalu bodhisattvo mahāsattvo āryāvalokiteśvaro utthāya āsanādekamaṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya prahasitavadano bhūtvā bhagavantametadavocat-deśayatu bhagavān prajñāpāramitāṃ svalpākṣarāṃ mahāpuṇyām,",
  "S06n632:6": "yasyāḥ śravaṇamātreṇa sarvasattvāḥ sarvakarmāvaraṇāni kṣapayiṣyanti,",
  "S06n632:7": "niyataṃ ca bodhiparāyaṇā bhaviṣyanti |",
  "S06n632:8": "ye ca sattvā mantrasādhane udyuktāsteṣāṃ cāvighnena mantrāḥ sidhyanti ||",
  "S06n632:9": "atha khalu bhagavān āryāvalokiteśvarāya bodhisattvāya mahāsattvāya mahākaruṇikāya sādhukāramadāt-sādhu sādhu kulaputra,",
  "S06n632:10": "yastvaṃ sarvasattvānāmarthāya hitāya sukhāya pradhānāya ca dīrgharātraṃ niyuktaḥ |",
  "S06n632:11": "tena hi tvaṃ kulaputra śṛṇu,",
  "S06n632:12": "sādhu ca suṣṭhu ca manasi kuru |",
  "S06n632:13": "bhāṣiṣye'haṃ te prajñāpāramitāṃ svalpākṣarāṃ mahāpuṇyām,",
  "S06n632:14": "yasyāḥ śravaṇamātreṇa sarvasattvāḥ sarvakarmāvaraṇāni kṣapayiṣyanti,",
  "S06n632:15": "niyataṃ ca bodhiparāyaṇā bhaviṣyanti |",
  "S06n632:16": "ye ca sattvā mantrasādhane udyuktāsteṣāṃ cāvighnenaḥ mantrāḥ sidhyanti ||",
  "S06n632:17": "atha khalu āryāvalokiteśvaro bodhisattvo mahāsattvo bhagavantametadavocat-tena hi sugata bhāṣatu sarvasattvānāmarthāya hitāya sukhāya ca ||",
  "S06n632:18": "atha khalu bhagavāṃstasyāṃ velāyāṃ sarvaduḥkhapramocano nāma samādhiṃ samāpadyate sma,",
  "S06n632:19": "yasya ca samādhiṃ samāpannasya bhagavata ūrṇākośavivarāllavādanekāni raśmikoṭiniyutaśatasahasrāṇi niścaranti sma |",
  "S06n632:20": "taiśca raśmibhiḥ sarvabuddhakṣetrāṇi parisphuṭānyabhūvan |",
  "S06n632:21": "ye ca sattvāstayā prabhayā spṛṣṭāḥ,",
  "S06n632:22": "te sarve niyatā abhūvannanuttarāya samyaksaṃbodhau |",
  "S06n632:23": "yāvannārakāḥ sattvāḥ * * * sarve ca buddhakṣetrāṇi ṣaḍvikāraṃ praviceluḥ |",
  "S06n632:24": "divyāni ca candanacūrṇavarṣāṇi tathāgatapādamūlaṃ vavarṣuḥ ||",
  "S06n632:25": "atha khalu bhagavāṃstasyāṃ velāyāṃ prajñāpāramitāṃ bhāṣate sma |",
  "S06n632:26": "tadyathā-bodhisattvena mahāsattvena samacittena bhavitavyam |",
  "S06n632:27": "sarvasattveṣu maitracittena bhavitavyam |",
  "S06n632:28": "kṛtajñena bhavitavyam |",
  "S06n632:29": "kṛtavedinā ca bhavitavyam |",
  "S06n632:30": "sarvapāpaviratacittena bhavitavyam |",
  "S06n632:31": "idaṃ ca prajñāpāramitāhṛdayamāgrahītavyam-namo ratnatrayāya |",
  "S06n632:32": "namaḥ śākyamunaye tathāgatāya arhate samyaksaṃbuddhāya |",
  "S06n632:33": "tadyathā-oṃ mune mune mahāmunaye svāhā ||",
  "S06n632:34": "asyāḥ prajñāpāramitāyā lābhāt mayā anuttarā samyaksaṃbodhiranuprāptā |",
  "S06n632:35": "sarvabuddhāśca ato niryātāḥ ||",
  "S06n632:36": "mayā api iyameva prajñāpāramitā śrutā mahāśākyamunestathāgatasya sākṣāt |",
  "S06n632:37": "tena hi tvaṃ sarvabodhisattvānāmagrato buddhatve ca vyākṛtaḥ-bhaviṣyasi tvaṃ māṇava anāgate'dhvani sa(mantaraśmisamu)",
  "S06n632:38": "dgataḥ śrīkūṭarājā nāma tathāgato'rhan samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S06n632:39": "[badiyamapi ? ]",
  "S06n632:40": " ye idaṃ nāmadheyaṃ śroṣyanti dhārayiṣyanti vācayiṣyanti likhayayiṣyanti,",
  "S06n632:41": "parebhyaśca vistareṇa saṃprakāśayiṣyanti,",
  "S06n632:42": "pustakalikhitamapi kṛtvā gṛhe dhārayiṣyanti pūjayiṣyanti,",
  "S06n632:43": "te sarve alpopāyena alpaśravaṇena ca tathāgatā bhaviṣyanti |",
  "S06n632:44": "tadyathā-oṃ jeya jeya padmābhe avame avame sarasaraṇi dhiridhiri devatā anupālani yuddhottāriṇi paracakranivāriṇi pūraya pūraya bhagavati sarva āśā mama ca sarvasattvānāṃ ca |",
  "S06n632:45": "sarvakarmāvaraṇāni viśodhaya,",
  "S06n632:46": "buddhādhiṣṭhite svāhā ||",
  "S06n632:47": "iyaṃ sā kulaputra paramārthaprajñāpāramitā sarvabuddhānāṃ jananī bodhisattvamātā (bodhidātrī)",
  "S06n632:48": "pāpahārakā |",
  "S06n632:49": "sarvabuddhairapi na śaknoti asyānuśaṃsā vaktuṃ yāvatkalpakoṭiśatairapi |",
  "S06n632:50": "anayā paṭhitamātreṇa sarvaparṣanmaṇḍalābhiṣiktā bhavanti,",
  "S06n632:51": "sarve ca mantrāḥ abhimukhā bhavanti ||",
  "S06n632:52": "atha āryāvalokiteśvaro bodhisattvo mahāsattvo bhagavantametadavocat- kena kāraṇena bhagavan iyaṃ svalpākṣarā prajñāpāramitā ?",
  "S06n632:53": "bhagavānāha-alpopāyatvāt |",
  "S06n632:54": "ye'pi sattvā mandāsvādāḥ,",
  "S06n632:55": "te'pi imāṃ prajñāpāramitāṃ svalpākṣarāṃ dhārayiṣyanti vācayiṣyanti likhiṣyanti likhayiṣyanti,",
  "S06n632:56": "te sarve alpopāyena bodhiparāyaṇā bhaviṣyanti |",
  "S06n632:57": "anena kāraṇena kulaputra iyaṃ saṃkṣiptā svalpākṣarā prajñāpāramitā ||",
  "S06n632:58": "evamukte āryāvalokiteśvaro bodhisattvo mahāsattvo bhagavantametadavocat- āścaryaṃ bhagavan,",
  "S06n632:59": "paramāścaryaṃ sugata,",
  "S06n632:60": "yāvadeva bhagavān sarvasattvahitāya ayaṃ dharmaparyāyo bhāṣito mandapudgalānāmeva arthāya hitāya sukhāya ceti ||",
  "S06n632:61": "idamavocadbhagavān |",
  "S06n632:62": "āttamanā āryāvalokiteśvaro bodhisattvo mahāsattvaḥ,",
  "S06n632:63": "te ca bhikṣavaste ca bodhisattvāḥ sā ca sarvāvatī parṣat sadevamānuṣāsuragandharvaśca loko bhagavato bhāṣitamabhyanandanniti ||",
  "S06n632:64": "svalpākṣarā prajñāpāramitā samāptā ||"
}