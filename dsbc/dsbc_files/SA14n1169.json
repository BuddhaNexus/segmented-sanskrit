{
  "SA14n1169:0": "caturthaviṃśatitamaparivartaḥ |",
  "SA14n1169:1": "saptamasarvamārābhibhavena svarūpavivṛddhyarthamāha |",
  "SA14n1169:2": "atha khalu bhagavānityādi |",
  "SA14n1169:3": "śikṣata ityādi padatrayaṃ prayogānantaryavimuktimārgabhedāduktam |",
  "SA14n1169:4": "śokaśalyaviddhā iti svagocarātikrameṇa vaimanasyaprāptāḥ |",
  "SA14n1169:5": "caratyasamāhitena cittena,",
  "SA14n1169:6": "yogamāpadyate sasamāhitena |",
  "SA14n1169:7": "na hyevamatra yujyamānamiti |",
  "SA14n1169:8": "yathānyeṣu sūtrānteṣu bhāṣitaṃ,",
  "SA14n1169:9": "tathā naivātra ghaṭamānavastu nirdiṣṭamato&#39;",
  "SA14n1169:10": "sya bhāṣitasya śrutacintāmayajñānena boddhumaśakyatvādyathākramamagādhamāsvādañca na prāpnuyāmityarthaḥ |",
  "SA14n1169:11": "mṛdumadhyādhimātrasukhodayena tuṣṭa udagra āttamanāstathaiva trividhasaumanasyotpādātpramuditaḥ prītisaumanasyajātaḥ |",
  "SA14n1169:12": "prayogādiṣu vighnakaraṇāsāmarthyātsaṃharṣajāto harṣitacittaḥ prītiprāmodyajātaḥ |",
  "SA14n1169:13": "tathaiva tatkasya hetorityāśaṅkyāha |",
  "SA14n1169:14": "dūrīkarotītyādi |",
  "SA14n1169:15": "udgatā ityutsadāḥ |",
  "SA14n1169:16": "adhyākrāntā ityabhibhūtāḥ |",
  "SA14n1169:17": "anirdiṣṭatvāyetyādi padacatuṣṭayaṃ narakatiryakpretāsuragatisaṃvartanīyatvāditi kecit |",
  "SA14n1169:18": "tatra svasthāne bāhyamārambhāt kalahāyati |",
  "SA14n1169:19": "rājakulādau vivadanādvivadati |",
  "SA14n1169:20": "daṇḍādigrahaṇādvigṛhīte |",
  "SA14n1169:21": "duḥkhaṃ prati samājñānādākrośati |",
  "SA14n1169:22": "prahāraniyamanātparibhāṣate dveṣopanipātāddhyāpadyate |",
  "SA14n1169:23": "krodhotpādāt doṣamutpādayati |",
  "SA14n1169:24": "sannāhaḥ sannahya iti |",
  "SA14n1169:25": "yadi sā sarvajñatā parityaktā tadā kalahādisamutthapāpāpanayanārtham |",
  "SA14n1169:26": "cittotpādasaṃkhyāvacchinnakalpapramāṇaṃ vīryaṃ karaṇīyamityarthaḥ |",
  "SA14n1169:27": "gurutaratvāt pāpasyāniḥsaraṇasambhavapraśnārthamāha |",
  "SA14n1169:28": "asti bhagavannityādi |",
  "SA14n1169:29": "sambhavapratipattipakṣatvena sarveṣāmeva sampratikarmako dharma iti vyāptamāvedayannāha |",
  "SA14n1169:30": "sanniḥsaraṇa ityādi |",
  "SA14n1169:31": "etaduktaṃ śrāvakayānikānāṃ saṃyāne saṃghādiśeṣādyāpatteḥ pratikriyādeśanayā sampratikadharmako dharmadeśikastathā mahāyānikānāṃ bodhisattvapiṭakādau deśita iti |",
  "SA14n1169:32": "prādhānyādbodhisattvānāmārabhya spaṣṭayannāha |",
  "SA14n1169:33": "tatrānanda yo&#39;mityādi |",
  "SA14n1169:34": "kṛtapāpadeśanānna deśayati |",
  "SA14n1169:35": "akaraṇasaṃvarākaraṇānnāyatyāṃ saṃvarāya pratipadyate |",
  "SA14n1169:36": "utsārayitavyā ityādi padatrayaṃ mṛdumadhyādhimātravigrahādyapanayanāt |",
  "SA14n1169:37": "durlabdhā iti |",
  "SA14n1169:38": "yo&#39;haṃ jalpite sati parasmin pratijalpāmīti kalahādayaḥ praśastatvena durlabdhā ityevaṃ cittamutpādayatītyarthaḥ |",
  "SA14n1169:39": "paruṣaṃ vā karkaśaṃ veti |",
  "SA14n1169:40": "śrotrāsukhakāritvātparuṣaṃ vaimanasyakaratvāt karkaśam |",
  "SA14n1169:41": "duruktānītyādi paiśunyapāruṣyasambhinnapralāpabhedāduktaṃ |",
  "SA14n1169:42": "tathaitatkasya hetorityāśaṅkyāha |",
  "SA14n1169:43": "na mayā&#39;dhyāsa ityādi |",
  "SA14n1169:44": "kṣobhaḥ saṃrambhaḥ |",
  "SA14n1169:45": "bhrūkuṭirlalāṭasaṃkocaḥ |",
  "SA14n1169:46": "sarvasattvānāmantike sthātavyamiti |",
  "SA14n1169:47": "yathoktakrameṇa mārakarmaṇāmabhibhavanāt sattvaviṣaye vartitavyam |",
  "SA14n1169:48": "aṣṭamaśāstrasadṛśajanasamānāvasthālakṣaṇavivṛddhyarthamāha |",
  "SA14n1169:49": "kathaṃ cānandetyādi |",
  "SA14n1169:50": "tatra ekayānasamārūḍhāstulyasannāhapratipattyā |",
  "SA14n1169:51": "ekamārgasamārūḍhāḥ sadṛśaprasthānapratipattyā |",
  "SA14n1169:52": "samānābhiprāyāḥ sambhārapratipatterekatvena samayānasamprasthitā niryāṇapratipattestulyatvena |",
  "SA14n1169:53": "yatreti dānādau,",
  "SA14n1169:54": "yathetyanupalambhayogena ||",
  "SA14n1169:55": "abhisamayālaṅkārālokāyāṃ prajñāpāramitāvyākhyāyāmabhimānaparivarto nāma caturviṃśatitamaḥ ||"
}