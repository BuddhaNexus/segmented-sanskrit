{
    "1287:0": "svārthānumānam",
    "1287:1": "anumānasya dvaividhyam svārthānumānalakṣaṇam",
    "1287:2": "anumānaṃ dvividham - svārthaṃ parārthaṃ ca |",
    "1287:3": "svasmai yattat svārthamanumānaṃ jñānātmakam |",
    "1287:4": "parvatādau dharmiṇi dhūmādikaṃ dṛṣṭvā yasya pratipattuḥ vahnijñānamutpadyate,",
    "1287:5": "sa eva tena jñānena parokṣamarthaṃ pratipadyate nānya iti svārthānumānamucyate |",
    "1287:6": "parasmai yattat parārtham |",
    "1287:7": "parārthānumānaṃ vacanātmakam |",
    "1287:8": "trirupaliṅgapratipādakaṃ vacanaṃ paraṃ pratipādayati jñāpayatīti kṛtvā vacanamapyanumānaśabdenocyate,",
    "1287:9": "upacārāt ,",
    "1287:10": "yathā āyurghṛtamiti |",
    "1287:11": "anumānasya kāryam",
    "1287:12": "tatra svārtha trirupaliṅgādyadanumeye jñānam |",
    "1287:13": "rupatrayayuktālliṅgādanumeye parokṣaviṣaye yad jñānaṃ rpatipatturutpadyate ,",
    "1287:14": "tat svārthānumānam |",
    "1287:15": "tacca dharmaviśeṣa sambandhitayā sādhyāvinābhāvitvaniścaya ityeke |",
    "1287:16": "agnyadhyavasāya ityanye |",
    "1287:17": "liṅgasya trirupatvam",
    "1287:18": "samprati liṅgasya trirupatvamucyate - anumeye satvameva niścitam |",
    "1287:19": "anumeye parvatādau dharmiṇi liṅgasyāstitvameva niścitaṃ ,",
    "1287:20": "tadekaṃ rupaṃ pakṣadharmatāsaṃjñakam |",
    "1287:21": "atra sattvagrahaṇenāsidhdasya nirāsaḥ ,",
    "1287:22": "yathā -anityaśśabdaścākṣuṣatvāt ,",
    "1287:23": "cākṣuṣatvaṃ cakṣurvijñānagrāhyatvamucyate ,",
    "1287:24": "tacca śabde dharmiṇi nāsti |",
    "1287:25": "evakāreṇa pakṣaikadeśāsidhdasya nirāsaḥ ,",
    "1287:26": "yathā digambaraprayogaḥ - cetanāstaravaḥ svāpāt |",
    "1287:27": "patrasaṅkocalakṣaṇo hi svāpaḥ ,",
    "1287:28": "sa ca sarveṣu taruṣvasidhdaḥ |",
    "1287:29": "niścitagrahaṇena sandigdhāsiddhasya nirāsaḥ ,",
    "1287:30": "yathā - agniratra vāṣpāditvena sandihyamānād bhūtasaṃghātāt |",
    "1287:31": "satvaśabdātpaścādevakāreṇa asādhāraṇasya nirāsaḥ ,",
    "1287:32": "yathā- anityaśśabdaḥ śrāvaṇatvāt ghaṭavat ||",
    "1287:33": "sapakṣanirupaṇam",
    "1287:34": "sapakṣa eva sattvaṃ niścitamiti vartate|",
    "1287:35": "samānaḥ pakṣaḥ sapakṣaḥ |",
    "1287:36": "pakṣeṇa saha sadṛśo dṛṣṭāntadharmītyarthaḥ |",
    "1287:37": "sapakṣa eva satvaṃ niścitamityanvayasaṃjñakaṃ dvitīyaṃ rupam |",
    "1287:38": "atra sattvagrahaṇena virudhdasya nirāsaḥ ,",
    "1287:39": "yathā - śabdo nityaḥ kṛtakatvāt ghaṭavat |",
    "1287:40": "kṛtakatva hi nityatvavipakṣeṇānityatvena vyāptamiti virudhdamucyate |",
    "1287:41": "evakāreṇa sādhāraṇasya nirāsaḥ ,",
    "1287:42": "yathā - nityaśśabdaḥ prameyatvāt ghaṭavat |",
    "1287:43": "prameyatvaṃ hi vikalpaviṣayīkṛtatvam ,",
    "1287:44": "tacca sapakṣe ākāśādau vipakṣe ca ghaṭādau sarvatrāstīti sādhāraṇamucyate |",
    "1287:45": "sattvaśabdāt pūrvasminnevakāreṇa sarvasapakṣāvyāpino'pi prayatnānantarīyakasya hetutvaṃ kathitam |",
    "1287:46": "yathā - anityaśśavdaḥ prayatnānantarīyakatvādghaṭavadvidyudvat |",
    "1287:47": "niścitagrahaṇena sandigdhānvayasya nirāsaḥ ,",
    "1287:48": "yathā - asarvajño'yaṃ kaścit vaktṛtvādiṣṭapuru ṣavat |",
    "1287:49": "iṣṭapuruṣe sapakṣe ca vaktṛtvamasarvajñatvena vyāptamavyāptaṃ vā na jñāyate ||",
    "1287:50": "vipakṣanirupaṇam",
    "1287:51": "asapakṣe cāsattvameva niścitam |",
    "1287:52": "na sapakṣo'sapakṣaḥ |",
    "1287:53": "tatrāsattvameva niścitaṃ vyatirekasaṃjñakaṃ tṛtīyaṃ rupam |",
    "1287:54": "atrāpyasattvagrahaṇena virudhdasya nirāsaḥ |",
    "1287:55": "yathā nityaśśabdaḥ kṛtakatvādghaṭavat |",
    "1287:56": "virudhdo hi vipakṣe'sti |",
    "1287:57": "evakāreṇa sādhāraṇasya vipakṣaikadeśavṛtternirāsaḥ |",
    "1287:58": "prayatnānantarīyakatve sādhye anityatvaṃ vipakṣaikadeśe vidhudādāvasti |",
    "1287:59": "ākāśādau nāsti |",
    "1287:60": "tato niyamenāsya nirāsaḥ |",
    "1287:61": "asattvavacanātpūrvasminnavadhāraṇe ayamarthaḥ syāt |",
    "1287:62": "vipakṣa eva yo nāsti sa hetuḥ |",
    "1287:63": "tathā ca prayatnānantarīyakatvaṃ sapakṣe'pi nāsti ,",
    "1287:64": "tato na hetuḥ syāt ,",
    "1287:65": "tataḥ pūrva na kṛtamiti |",
    "1287:66": "niścitagrahaṇena sandigdhavipakṣavyāvṛttikasya nirāsaḥ |",
    "1287:67": "yathā'vītarāgo'yaṃ puruṣo vaktṛtvāt ,",
    "1287:68": "rathyāpuruṣavat |",
    "1287:69": "yatrā'vītarāgatvaṃ nāsti tatra vaktṛtvamapi nāsti ,",
    "1287:70": "yathopalakhaṇḍe |",
    "1287:71": "yadi nāma pāṣaṇakhaṇḍādubhayaṃ vyāvṛttaṃ tathāpi na jñāyate kimavītarāgatvanivṛttyā pāṣaṇakhaṇḍādbaktṛtvaṃ nivṛttaṃ ,",
    "1287:72": "ahosvit svata eveti|",
    "1287:73": "tataḥ sandigdhavyatireko'yamanaikāntikaḥ |",
    "1287:74": "asattvaśabdātpaścādevakāreṇa vipakṣaikadeśavṛtternirāsaḥ |",
    "1287:75": "yathā - prayatnānantarīyakaśśabdo'nityatvāt |",
    "1287:76": "anityatvaṃ vipakṣādākāśānnivṛttaṃ ,",
    "1287:77": "na vidyutaḥ |",
    "1287:78": "tato vipakṣaikadeśavṛttitvamasya||",
    "1287:79": "trirupaprayogasya prayojanam",
    "1287:80": "nanu sapakṣa eva sattyamityukte sāmārthyādevāsapakṣe cāsattvamiti gamyate |",
    "1287:81": "tatkimarthamubhayorupādanamiti cet ?",
    "1287:82": "vipakṣaniyamārthamiti pūrvavṛddhāḥ |",
    "1287:83": "te ca trividha eva vipakṣo bhavatīti manyante |",
    "1287:84": "sādhyābhāvamātraṃ ,",
    "1287:85": "sādhyādanyaḥ ,",
    "1287:86": "sādhyena saha viruddhaśca prayoganiyamārthamiti kecit |",
    "1287:87": "anvayaprayogo vyatirekaprayogo vā niyamavānekaḥ prayoktavyo na dvāvapīti |",
    "1287:88": "sādharmyavaidharmyaprayogasūcanārthamiti kecit|",
    "1287:89": "triliṅgabhedanirupaṇam",
    "1287:90": "trirupāṇi ca trīṇyeva liṅgāni |",
    "1287:91": "trīṇi rupāṇi yeṣāṃ tāni trirupāṇi trīṇyeva liṅgāni |",
    "1287:92": "kāryaṃ trirupaṃ liṅgam |",
    "1287:93": "svābhāvastrirupaṃ liṅgam |",
    "1287:94": "anupalabdhistrirupaṃ liṅgam |",
    "1287:95": "sādhanaṃ jñāpakaṃ heturvyāpyaṃ ceti liṅgāparanāmāni |",
    "1287:96": "kāryahetunirupaṇam",
    "1287:97": "tatra kāryaṃ yathā - yatra dhūmastatrāgniryathā mahānase ,",
    "1287:98": "dhūmaścātreti |",
    "1287:99": "vyāptipakṣadharmatāsaṃjñakaṃ dvayavayavameva sādhanavākyaṃ saugatānām |",
    "1287:100": "anye tu pratijñāhetudṛṣṭāntopanayanigamanaṃ ceti pañcāvayavaṃ sādhanavākyamāhuḥ |",
    "1287:101": "upanyāsaścedṛśaḥ - agniratra ,",
    "1287:102": "dhūmāt ,",
    "1287:103": "yatra dhūmastatrāgniryathā mahānase ,",
    "1287:104": "tathā cāyaṃ,",
    "1287:105": "tasmādagniriti |",
    "1287:106": "etaccāyuktam |",
    "1287:107": "pratijñāvacanamātrātsambandharahitāt sādhyapratipatterayogāt |",
    "1287:108": "sambandhābhāvastu śabdārthayoḥ sambandhadūṣaṇe pratipāditatvānna punarucyate |",
    "1287:109": "pratijñāmantareṇa pañcapyantahetuprayogo'pyayuktaḥ |",
    "1287:110": "hetuṃ vinopanayadṛṣṭāntāvapyayuktau|",
    "1287:111": "yatra pratijñaiva nāsti tatra pratijñāyāḥ punarvacanaṃ nigamanaṃ kuto bhaviṣyatīti sarvamāmūlaṃ viśīrṇam |",
    "1287:112": "kāryasambandhanirapaṇam",
    "1287:113": "ayaṃ ca kāryaheturviṣayabhedena trividhaḥ |",
    "1287:114": "agnyādau sādhye dhūmādiḥ trividhapratyakṣānupalambhena niścetavyaḥ |",
    "1287:115": "cakṣurādau sādhye jñānaṃ kādācitkāryotpādānniścīyate |",
    "1287:116": "rupādau sādhye rasādirekasāmagryadhīnatayā niścīyate,",
    "1287:117": "yathā mātuluṅgafale rasādrūpānumānam |",
    "1287:118": "na rupādrasānumānam |",
    "1287:119": "atra rupe janayitavye pūrvakaṃ rupamupādānam |",
    "1287:120": "rasastu sahakārikāraṇam |",
    "1287:121": "pūrvapuñjāduttarapuñjasyotpattau nyāya eṣaḥ |",
    "1287:122": "nanūpādānasahakārikāraṇayoranvayavyatirekānuvidhānasya kāryaṃ prati tulyatvātko bhedaḥ ?",
    "1287:123": "ucyate, yadvikriyayā yanniṣpattirekasantāne tatkāryaṃ pratipūrvakamupādānam |",
    "1287:124": "yatsantānāntare viśeṣodayanimittaṃ tatsahakārikāraṇam |",
    "1287:125": "yathā śālyaṅkure janayitavye śālibījamupādānam ,",
    "1287:126": "kṣitisalilādi tatra sahakāri |",
    "1287:127": "tadevaṃ kāryahetustadutpattisambandhād gamaka iti sthitam ||",
    "1287:128": "svabhāvahetunirupaṇam",
    "1287:129": "svabhāvo yathā - svabhāvaḥ svasattāmātrabhāvini sādhyadharme yo heturucyate sa tasya sādhyasya dharmasya svabhāvo boddhavyaḥ |",
    "1287:130": "yathā- vṛkṣavyavahārayogyo'yaṃ śiṃśapāvyavahārayogyatvāt |",
    "1287:131": "ayamiti puraḥ paridṛśyamānaḥ padārtho dharmī |",
    "1287:132": "śiṃśapāvyavahārayogyatvāditi hetuḥ |",
    "1287:133": "śiṃśapāvyavahārayogyatvāditi ko'rthaḥ ?",
    "1287:134": "śākhāpatravarṇasaṃsthānaviśeṣavyavahārayogyatvādityarthaḥ |",
    "1287:135": "vṛkṣavyavahārayogyatvaṃ sādhyam|",
    "1287:136": "nanvekatve sādhyasādhanabhāvo na yuktaḥ ,",
    "1287:137": "pratijñārthaikadeśatvāt ? na |",
    "1287:138": "abhede'pi kaścitpratipattā śiṃśapāvyavahāraṃ kṛtvā tatra vṛkṣavyavahāraṃ prāk kṛtamapi vyāmohāt kiñcidāropya punarna karoti |",
    "1287:139": "sa idāniṃ svabhāvahetunā vyavahāryate |",
    "1287:140": "tasmādetayoḥ paramārthata ekatve'pi vikalpabuddhau vyāvṛttisamāśrayeṇa samutpannāyāṃ bhedena pratibhāsanāt sādhyasādhanatvaṃ na virudhyata iti ||",
    "1287:141": "anupalabdhihetunirupaṇam",
    "1287:142": "anupalabdhiryathā - nāstīha pradeśe ghaṭaḥ ,",
    "1287:143": "upalabdhilakṣaṇaprāptasyānupalabdheḥ |",
    "1287:144": "upalabdhilakṣaṇaprāptasyeti dṛśyasyetyarthaḥ |",
    "1287:145": "nanvasataḥ kathaṃ dṛśyatā ?",
    "1287:146": "ekendriyajñānagrāhyo pradeśādāvupalabhyamāne yadi ghaṭaḥ syāt dṛśya eva bhavediti|",
    "1287:147": "upalambhapratyayāntarasākalyāt dṛśtayā sambhāvitaḥ ,",
    "1287:148": "na tu dṛśya eva |",
    "1287:149": "tasyānupalabdheriti hetuḥ |",
    "1287:150": "sa caikajñānasaṃsargipadārthādekajñānasaṃsargipadārthopalambhādvā niścīyata iti tadubhayaṃ karmakartṛbhāvena paryudāsavṛttyā anupalabdhirucyate ,",
    "1287:151": "na tu prasajyavṛttyā upalabdhinivṛttimātram |",
    "1287:152": "taddhi svayameva na kiñciditi kathaṃ sādhanaṃ syāt |",
    "1287:153": "nāpi pratiṣedhyādanyasya jñānamātram ,",
    "1287:154": "rupopalambhādapi nāraṅgarasaniṣedhaprasaṅgāt |",
    "1287:155": "tasmānniṣedhyādanyadviśiṣṭameva vastudvayaṃ pradeśaḥ pradeśajñānaṃ vā'nupalabdhiriti sthitam |",
    "1287:156": "abhāvo'sādhyaḥ",
    "1287:157": "ata evābhāvo na sādhyate |",
    "1287:158": "tasya ghaṭaviviktapradeśagrāhiṇā pratyakṣeṇaiva siddhatvāt |",
    "1287:159": "abhāvavyavahārastu mṛḍhaṃ prati anulambhena sādhyate |",
    "1287:160": "tathā hi - kaścinmūḍho rajaḥprabhṛtiṣu sāṃkhyaprasiddheṣu guṇeṣvanupalambhena pravarttitābhāvabyavahāro'pi punaḥ sarvaṃ sarvatrāstīti svasiddhāntābhyāsāt kvā'pi pradeśādau ghaṭānupalambhe satyapi nābhāvavyavahāraṃ karotītyanupalambhena trividho vyavahāraḥ kāryate |",
    "1287:161": "tatra niḥ śaṅkagamanāgamanalakṣaṇaḥ kāyiko vyavahāraḥ |",
    "1287:162": "ghaṭo nāstīti vācikaḥ |",
    "1287:163": "īdṛśa eva antarjalpākāro mānasikaśceti |",
    "1287:164": "anupalabdhertādātmyatadutpattisambandhanirupaṇam",
    "1287:165": "anupalambhasya karmadharmapakṣe sādhyena saha [sādṛśye] tādātmyalakṣaṇa eva sambandho boddhavyaḥ |",
    "1287:166": "kartṛdharmapakṣe tu tadutpattiḥ |",
    "1287:167": "tathā hi - ghaṭaviviktapradeśaḥ pradeśajñānaṃ vā'nupalabdhirityuktam |",
    "1287:168": "asadvyavahārayogyatvaṃ ca tasya svabhāvaḥ [na kārya ] jñānaṃ tu pradeśasya kāryamiti ||",
    "1287:169": "anupalabdhervyapadeśaḥ",
    "1287:170": "nanu yadyanupalabdherapi tādātmyatadutpattī eva sambandhau ,",
    "1287:171": "kathaṃ tarhi kāryasvabhāvābhyāmanupalabdherbhedaḥ ?",
    "1287:172": "pratiṣedhasādhanāt bhedau na vastutaḥ |",
    "1287:173": "yathoktamācāryeṇa -",
    "1287:174": "atra dvau vastusādhanau ,",
    "1287:175": "ekaḥ pratiṣedhahetuḥ iti |",
    "1287:176": "upalavdhilakṣaṇaprāptatvaviśiṣṭena deśavipakṛṣṭe sumervādau kālaviprakṛṣṭe bhaviṣyacchaṅkhacakravartyādau svabhāvaviprakṛṣṭe piśācādāvanupalambhamātrasambhave'pi nābhāvavyavahāra ityuktaṃ bhavati |",
    "1287:177": "anupalabdhervartamānakāle anāgatakāle ca pramāṇam",
    "1287:178": "iyaṃ cānupalabdhirvartamānakāle pramāṇaṃ viśiṣṭasmaraṇasadbhāve'tītakāle ca ,",
    "1287:179": "anāgatakāletvanupalabdhiḥ svayameva sandigdharupā |",
    "1287:180": "tato na pramāṇam |",
    "1287:181": "[anayā'nulabdhyā'bhāvavyahāraḥ sādhyate,",
    "1287:182": "na tvabhāvaḥ |",
    "1287:183": "tasya pratyakṣeṇaiva sidhdatvādityuktaṃ prāk ] yathā''hanyāyavādī -",
    "1287:184": "amūḍhasmṛtisaṃskārasyātītasya vartamānasya ca pratipattṛpratyakṣasya",
    "1287:185": "nivṛttiranupalabdhi rabhāvavyavahārasādhanī iti|",
    "1287:186": "anupalabdhibhedāḥ",
    "1287:187": "tatra yadā dūratvānniṣedhyasyāyogyadeśatvaṃ syāt ,",
    "1287:188": "tadā dṛśyānupalabdhiḥ sākṣātprayoktuṃ na śakyata iti kāryānupalabdhyādayaḥ prayujyante |",
    "1287:189": "ata eveyaṃ prayogabhedena ṣoḍaśadhā bhavati |",
    "1287:190": "(1) tatra svabhāvānupalabdhiryathā- nāstyatra dhūmaḥ ,",
    "1287:191": "upalabdhilakṣaṇaprāptasyānupalabdheḥ |",
    "1287:192": "pratiṣedhyasya dhūmasya yaḥ svabhāvaḥ tasyehānupalabdhiḥ |",
    "1287:193": "(2) kāryānupalabdhiryathā- nehāpratibaddhasāmarthyāni dhūmakāraṇāni santi ,",
    "1287:194": "dhūmābhāvāt |",
    "1287:195": "pratiṣedhyānāṃ hi dhūmakāraṇānāṃ kārya dhūmaḥ ,",
    "1287:196": "tasyehānupalabdhiḥ |",
    "1287:197": "(3) kāraṇānupalavdhiryathā- nāstyatra dhūmaḥ dahanābhāvāt |",
    "1287:198": "pratiṣedhyasya dhūmasya kāraṇaṃ dahanaḥ ,",
    "1287:199": "tasyehānupalabdhiḥ |",
    "1287:200": "(4) vyāpakānupalabdhiryathā - nātra śiṃśapā ,",
    "1287:201": "vṛkṣābhāvāt |",
    "1287:202": "pratiṣedhyāyāḥ śiṃpāyāḥ vyāpako vṛkṣaḥ ,",
    "1287:203": "tāsyehānupalabdhiḥ |",
    "1287:204": "(5) svabhāvaviruddhopalabdhiryathā- nātra śītasparśaḥ , vahneriti |",
    "1287:205": "pratiṣedhyasy śītasparśasya yaḥ",
    "1287:206": "svabhāvaḥ tasya virudhdo vahniḥ tasya cehopalabdhiḥ |",
    "1287:207": "(6) kāryaviruddhopalavdiryathā -nehāpratibadhdasāmarthyāni śītakāraṇāni santi , vahneriti|",
    "1287:208": "antyadaśāprāptameva kāraṇaṃ kāryaṃ janayati ,",
    "1287:209": "na sarvaṃ kāraṇām ,",
    "1287:210": "tato viśeṣaṇopādānam |",
    "1287:211": "pratiṣedhyānāṃ śītakāraṇānāṃ kāryaṃ śītaṃ ,",
    "1287:212": "tasya viruddho vahniḥ ,",
    "1287:213": "tasyehopalabdhiḥ |",
    "1287:214": "(7) kāraṇaviruddhopalabdhiryathā -nāsya romaharṣādiviśeṣāḥ santi ,",
    "1287:215": "sannihitadahanaviśeṣatvāt |",
    "1287:216": "pratiṣedhyānāṃ romaharṣādiviśeṣāṇāṃ kāraṇaṃ śīta ,",
    "1287:217": "tasya viruddho dahanaviśeṣaḥ ,",
    "1287:218": "tasya cehopalabdhiḥ |",
    "1287:219": "(8) vyāpakaviruddhopalavdhiryathā - nātra tuṣārasparśaḥ , dahanāt |",
    "1287:220": "pratiṣedhyasya tuṣārasparśasya vyāpakaṃ śītaṃ ,",
    "1287:221": "tasya viruddho dahanaviśeṣaḥ tasyehopalabdhiḥ |",
    "1287:222": "(9) svabhāvaviruddhakāryopalabdhiryathā,",
    "1287:223": "nātra śītasparśaḥ, dhūmāt |",
    "1287:224": "pratiṣedhyasya śītasparśasya yaḥ svabhāvastasya viruddho'gniḥ,",
    "1287:225": "tasya kārya dhūmaḥ ,",
    "1287:226": "tasya cehopalabdhiḥ |",
    "1287:227": "(10) kāryaviruddhakāryopalabdhiryathā-nehāpratibadhdasāmarthyāni śītakāraṃṇāni santi dhūmāditi |",
    "1287:228": "pratiṣedhyānāṃ śītakāraṇānāṃ kāryaṃ śītaṃ ,",
    "1287:229": "tasya viruddho vahniḥ ,",
    "1287:230": "tasya kāryaṃ dhūmaḥ ,",
    "1287:231": "tasya cehopalabdhiḥ |",
    "1287:232": "(11) kāraṇaviruddhakāryopalabdhiryathā -na romaharṣādiviśeṣayukta sparśavānayaṃ pradeśo dhūmāditi |",
    "1287:233": "pratiṣedhyānāṃ hi romaharṣādisparśaviśeṣāṇāṃ kāraṇaṃ śītam ,",
    "1287:234": "tasya viruddho'gniḥ ,",
    "1287:235": "tasya kāryaṃ dhūmaḥ,",
    "1287:236": "tasya cehopalabdhiḥ |",
    "1287:237": "(12) vyāpakaviruddhakāryopalabdhiryathā - nātra tuṣārasparśaḥ , dhūmāditi |",
    "1287:238": "niṣedhyasya tuṣārasparśasya vyāpakaṃ śītam ,",
    "1287:239": "tasya viruddho'gniḥ ,",
    "1287:240": "tasya kāryaṃ dhūmaḥ ,",
    "1287:241": "tasya cehopalabdhiḥ |",
    "1287:242": "(13) svabhāvaviruddhavyāptopalabdhiryathā - nātra vahniḥ ,",
    "1287:243": "tuṣārasparśāt |",
    "1287:244": "pratiṣedhyasya hi vahneryaḥ svabhāvastasya viruddhaṃ śītam ,",
    "1287:245": "tena vyāptastuṣārasparśaḥ ,",
    "1287:246": "tasya cehopalabdhiḥ |",
    "1287:247": "(14) kāryaviruddha - vyāptopalabdhiryathā - nehāpratibaddhasāmarthyāni vahnikāraṇāni santi ,",
    "1287:248": "tuṣārasparśāditi |",
    "1287:249": "pratiṣedhyānāṃ vahnikāraṇānāṃ kāryaṃ vahniḥ ,",
    "1287:250": "tasya viruddhaṃ śītam ,",
    "1287:251": "tena vyāptastuṣārasparśaḥ ,",
    "1287:252": "tasya cehopalabdhiḥ |",
    "1287:253": "(15) kāraṇaviruddhavyāptopalabdhiryathā - nātra dhūmastuṣārasparśāditi |",
    "1287:254": "pratiṣedhyasya dhūmasya yatkāraṇamagniḥ ,",
    "1287:255": "tasya viruddhaṃ śītam ,",
    "1287:256": "tena vyāptastuṣārasparśaḥ ,",
    "1287:257": "tasya cehopalabdhiḥ|",
    "1287:258": "(16) vyāpakaviruddha -vyāptopalabdhiryathā - nāyaṃ nityaḥ ,",
    "1287:259": "kadācitkāryakāritvāt |",
    "1287:260": "pratiṣedhyasya nityatvasya niratiśayatvaṃ vyāpakaṃ,",
    "1287:261": "tasya viruddhaṃ sātiśayatvaṃ ,",
    "1287:262": "tena vyāptaṃ kadācitkāryakāritvaṃ ,",
    "1287:263": "tasya cehopalabdhiḥ |",
    "1287:264": "ete ca kāryānupalabdhyādayaḥ pañcadaśa prayogāḥ svabhāvānupalabdhisvabhāvā eva pratipattavyāḥ |",
    "1287:265": "prayuktibhedena paraṃ bhedaḥ |",
    "1287:266": "tatra svabhāvānupalambhenāsad vyavahārayogyatvaṃ sādhyate,",
    "1287:267": "na tvābhāvaḥ |",
    "1287:268": "tasya ca pratyakṣeṇaiva siddhatvāt |",
    "1287:269": "aparaiśca sarvairabhāvo'bhāvabyavahāraśca sādhyate ,",
    "1287:270": "teṣāṃ parokṣaviṣayatvāt ||",
    "1287:271": "iti tarkabhāṣāyāṃ svārthānumānaparicchedo dvitīyaḥ samāptaḥ ||"
}