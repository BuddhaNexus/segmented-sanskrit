{
  "S04n431:0": "17 duṣkaracaryāparivartaḥ saptadaśaḥ |",
  "S04n431:1": "tena khalu punarbhikṣavaḥ samayena rudrako nāma rāmaputro rājagṛhaṃ nāma mahānagaramupanisṛtya viharati sma mahatā śiṣyagaṇena sārdhaṃ saptabhiḥ śiṣyaśataiḥ |",
  "S04n431:2": "sa tebhyo naivasaṃjñānāsaṃjñāyatanasahavratāyai dharmaṃ deśayati sma |",
  "S04n431:3": "adrākṣīt khalvapi bhikṣavo bodhisattvo rudrakaṃ rāmaputraṃ saṃghegaṇinaṃ gaṇācāryaṃ jñātamabhīpsitaṃ bahujanapūjitaṃ paṇḍitasaṃmatam |",
  "S04n431:4": "dṛṣṭvā cāsyaitadabhūt-ayaṃ khalvapi rudrako rāmaputraḥ saṃghegaṇī gaṇācāryaḥ jñāto'bhīpsito bahujanapūjitaḥ paṇḍitasaṃmataḥ |",
  "S04n431:5": "sacedahamasyāntikamupasaṃkramya vratatapamārabheyam,",
  "S04n431:6": "naiṣa mamāntike viśiṣṭasaṃjño bhavennāpi pratyakṣajñānena jñāto bhavennāpi saṃskṛtānāṃ sāśravānāṃ sopādānānāṃ dhyānasamādhisamāpattīnāṃ doṣo datto bhavet |",
  "S04n431:7": "yannvahaṃ tathārupamupāyamupasaṃdarśayeyaṃ yenaite ca pratyakṣā bhaveyuḥ |",
  "S04n431:8": "dhyānagocarāṇāṃ ca samāpattyārambaṇānāṃ laukikasamādhīnāmaniḥsaraṇatā darśitā bhavet |",
  "S04n431:9": "yannvahaṃ rudrakasya rāmaputrasya sakāśamupasaṃkramya svasamādhiguṇaviśeṣodbhāvanārthaṃ śiṣyatvamabhyupagamya saṃskṛtasamādhīnāmasāratāmupadarśayeyamiti ||",
  "S04n431:10": "atha khalu bhikṣavo bodhisattva idamarthavaśamadhikṛtya yena rudrako rāmaputrastenopasaṃkrāmat |",
  "S04n431:11": "upasaṃkramya rudrakaṃ rāmaputrametadavocat-kaste mārṣa śāstā,",
  "S04n431:12": "kasya vā dharmaṃ deśitamājānāsi?",
  "S04n431:13": "ityevamukte rudrako rāmaputro bodhisattvamevamāha-na me mārṣa kaścicchāstā |",
  "S04n431:14": "api tu khalu punaḥ svayameva mayedaṃ samyagadhigatamiti |",
  "S04n431:15": "bodhisattva āha-kiṃ bhavatādhigatam?",
  "S04n431:16": "āha-naivasaṃjñānāsaṃjñāyatanasamāpattermārgaḥ |",
  "S04n431:17": "bodhisattva āha-labhemahi vayaṃ bhavataḥ sakāśādavavādānuśāsanīyasya samādhermārgam?",
  "S04n431:18": "āha-vāḍhamastviti |",
  "S04n431:19": "yāvaddatto'vavādo'bhūt ||",
  "S04n431:20": "tato bodhisattva ekāntaṃ gatvā paryaṅkamābhujyopaviśati sma |",
  "S04n431:21": "samanantaropaviṣṭasya ca bodhisattvasya puṇyaviśeṣeṇa ca jñānaviśeṣeṇa ca pūrvasucaritacaryāphalaviśeṣeṇa ca sarvasamādhiparicayaviśeṣeṇa ca dhyānapramukhāni sarvāṇi laukikāni lokottarāṇi samāpattiśatānyāmukhībhavanti sma sākārāṇi soddeśāni yathāpi taccittavaśavartitvāt |",
  "S04n431:22": "atha ca bodhisattvaḥ smṛtaḥ saṃprajānan utthāyāsanādyena rudrako rāmaputrastenopasaṃkrāmat |",
  "S04n431:23": "upasaṃkramya rudrakaṃ rāmaputramevamāha astyanyo'pi mārṣa kaściduttare naivasaṃjñānāsaṃjñāyatanasamāpattermārgaḥ?",
  "S04n431:24": "so'bravīt-nāstīti ||",
  "S04n431:25": "tato bodhisattvasyaitadabhavat-na khalu rudrakasyaivāsti śraddhā vīryaṃ smṛtiḥ prajñā |",
  "S04n431:26": "mamāpyasti śraddhā vīryaṃ smṛtiḥ samādhiḥ prajñā |",
  "S04n431:27": "atha bodhisattvo rudrakaṃ rāmaputramevamāha-mayāpyeṣa mārṣa dharmo'dhigato yatra tvaṃ niryātaḥ |",
  "S04n431:28": "so'vocat-tena hyāgaccha,",
  "S04n431:29": "tvaṃ cāhaṃ cemaṃ gaṇaṃ pariharāva iti |",
  "S04n431:30": "samānārthe ca bodhisattvaṃ sthāpayati sma ācāryasthāne ca |",
  "S04n431:31": "bodhisattva āha-naiṣa mārṣa mārgo nirvṛtaye na virāgāya na nirodhāya nopaśamāya nābhijñāyai na saṃbodhaye na śrāmaṇāya na brāhmaṇāya na nirvāṇāya saṃvartate ||",
  "S04n431:32": "iti hi bhikṣavo bodhisattvo rudrakasya rāmaputrasya saśiṣyasyāvarjanīkṛtva yāvadalamiti kṛtvā prakrāmat-alaṃ mamāneneti ||",
  "S04n431:33": "tena khalu punaḥ samayena pañcakā bhadravargīyā rudrake rāmaputre brahmacaryaṃ caranti sma |",
  "S04n431:34": "teṣāmetadabhūt-yasya khalu vayamarthāya dīrgharātraṃ ghaṭāmahe udyujyāmahe,",
  "S04n431:35": "na ca śaknumo'ntaṃ vā paryantaṃ cādhigantum,",
  "S04n431:36": "tacchramaṇena gautamenālpakakṛcchaṇādhigantuṃ sākṣātkṛtam |",
  "S04n431:37": "taccāsya na rocate |",
  "S04n431:38": "tathā cottari paryeṣate |",
  "S04n431:39": "niḥsaṃśayameṣa śāstā loke bhaviṣyati |",
  "S04n431:40": "yaccaiṣa sākṣātkariṣyati,",
  "S04n431:41": "tadasmabhyaṃ saṃvibhakṣyatīti |",
  "S04n431:42": "evaṃ vimṛṣya pañcakā bhadravargīyā rudrakarāmaputrasakāśādapakramya bodhisattvamanvabadhnan ||",
  "S04n431:43": "iti hi bhikṣavo bodhisattvo yathābhipretaṃ rājagṛhe vihṛtya magadheṣu cārikāṃ prakrāmat sārdhaṃ pañcakairbhadravargīyaiḥ ||",
  "S04n431:44": "tena khalu punaḥ samayenāntarācca rājagṛhasya antarācca gayāyā yo'nyatamo gaṇa utsavaṃ karoti sma,",
  "S04n431:45": "tena ca gaṇena bodhisattvo'bhinimantrito'bhūt vāsena bhaktena ca sārdhaṃ pañcakairbhadravargīyaiḥ ||",
  "S04n431:46": "atha khalu bhikṣavo bodhisattvo magadheṣu caryāṃ caran yena māgadhakānāṃ gayā tāmanusṛtya tāmanuprāpto'bhūt |",
  "S04n431:47": "tatra khalvapi bhikṣavo bodhisattvaḥ prahāṇārthī viharati sma gayāśīrṣe parvate |",
  "S04n431:48": "tatrāsya viharatastisra upamāḥ pratibhānti sma aśrutapūrvā anabhijñātapūrvāḥ |",
  "S04n431:49": "katamāstisraḥ?",
  "S04n431:50": "ye kecitte khalvapi śramaṇabrāhmaṇāḥ kāmebhyo'navakṛṣṭakāyā viharanti sma |",
  "S04n431:51": "kāmebhyo'navakṛṣṭacittāśca viharanti sma |",
  "S04n431:52": "yāpi caiṣāṃ kāmeṣu nandiḥ kāmeṣu rāgaḥ kāmeṣu chandaḥ kāmeṣu tṛṣṇā kāmeṣu pipāsā kāmeṣu mūrchā kāmeṣu paridāhaḥ kāmeṣvadhyavasānatā,",
  "S04n431:53": "sāpyanupaśāntā |",
  "S04n431:54": "kiṃ cāpi te ātmopakramikāṃ śarīropatāpikāṃ duḥkhāṃ tīvrāṃ kharāṃ kaṭukāmamanāpāṃ vedanāṃ vedayante |",
  "S04n431:55": "atha tarhi abhavyā eva te uttarimanuṣyadharmādalamāryajñānadarśanaviśeṣaṃ sākṣātkartum |",
  "S04n431:56": "tadyathāpi nāma puruṣo'gnyarthī jyotirgaveṣī jyotiṃ paryeṣamāṇaḥ sa ārdraṃ kāṣṭhamādāya ārdrāṃ cottarāraṇīmudake prakṣipya mathnīyāt,",
  "S04n431:57": "abhavyo'sāvagnimutpādayituṃ tejaḥ prāduṣkartum |",
  "S04n431:58": "evameva ya ime śramaṇabrāhmaṇāḥ kāmebhyo'navakṛṣṭakāyā anavakṛṣṭacittāśca viharanti,",
  "S04n431:59": "yāpyeṣāṃ kāmeṣu nandiḥ kāmeṣu rāgaḥ kāmeṣu chandaḥ kāmeṣu tṛṣṇā kāmeṣu pipāsā kāmeṣu mūrchā kāmeṣu paridāhaḥ kāmeṣvadhyavasānaṃ tadapyanupaśāntam |",
  "S04n431:60": "kiṃ cāpi te ātmopakramikāṃ śarīropatāpikāṃ duḥkhāṃ tīvrāṃ kharāṃ kaṭukāṃ vedanāṃ vedayante |",
  "S04n431:61": "atha tarhi abhavyā evottarimanuṣyadharmādalamāryajñānadarśanaviśeṣaṃ sākṣātkartum |",
  "S04n431:62": "iyaṃ bodhisattvasya prathamā upamā pratibhāti sma ||",
  "S04n431:63": "bhūyaścāsyaitadabhūt-ya ime śramaṇabrāhmaṇāḥ kāmebhyo vyapakṛṣṭakāyacittā viharanti,",
  "S04n431:64": "yāpi teṣāṃ kāmeṣu nandīti sarvaṃ kartavyaṃ yāvajjyotiṃ paryeṣata iti |",
  "S04n431:65": "sa ārdraṃ kāṣṭhamādāya sthale sthāpayitvā ārdrāṃ cottarāraṇiṃ mathnīyāt,",
  "S04n431:66": "abhavyo'sāvagnimutpādayitum |",
  "S04n431:67": "evameva ye ime śramaṇabrāhmaṇā iti sarvaṃ pūrvavatkāryaṃ yāvadabhavyā uttarimanuṣyadharmādalamāryajñānadarśanaviśeṣaṃ sākṣātkartum |",
  "S04n431:68": "iyaṃ dvitīyā upamā pratibhāti sma pūrvamaśrutā cāvijñātā ca ||",
  "S04n431:69": "punaraparaṃ ya ime śramaṇabrāhmaṇā bhavantaḥ kāmebhyo vyapakṛṣṭakāyacittā viharanti,",
  "S04n431:70": "yāpi teṣāṃ kāmeṣu nandiḥ |",
  "S04n431:71": "iti sarvaṃ peyālam |",
  "S04n431:72": "tadapyeṣāmupaśāntam |",
  "S04n431:73": "kiṃ cāpi te ātmopakramikāṃ śarīropatāpikāṃ duḥkhāṃ tīvrāṃ kharāṃ kaṭukāṃ vedanāṃ vedayante |",
  "S04n431:74": "atha khalu punarbhavyā eva te uttarimanuṣyadharmādalamāryajñānadarśanaviśeṣaṃ sākṣātkartum |",
  "S04n431:75": "tadyathāpi nāma iha syātpuruṣo'gnyarthī jyotirgaveṣī jyotiḥ paryeṣamāṇaḥ,",
  "S04n431:76": "sa śuṣkaṃ kāṣṭhamādāya śuṣkāṃ cottarāraṇiṃ sthale pratiṣṭhāpya mathnīyāt,",
  "S04n431:77": "sa bhavyo'gnimabhinirvartayituṃ tejaḥ prāduṣkartum |",
  "S04n431:78": "evameva ya ime bhavantaḥ śramaṇabrāhmaṇā iti sarvaṃ yāvadvedanāṃ vedayanta iti |",
  "S04n431:79": "atha ca punarbhavyā eva te uttarimanuṣyadharmādalamāryajñānadarśanaviśeṣaṃ sākṣātkartum |",
  "S04n431:80": "iyaṃ tṛtīyā upamā pratibhāti sma aśrutapūrvā ca avijñātapūrvā ca ||",
  "S04n431:81": "atha khalu bhikṣavo bodhisattvasyaitadabhūt-ahaṃ khalvetarhi kāmebhyo vyapakṛṣṭakāyo viharāmi vyapakṛṣṭacittaśca |",
  "S04n431:82": "yāpi me kāmeṣu nandīti sarvaṃ yāvattadapi me upaśāntam |",
  "S04n431:83": "kiṃ cāpi ahamātmopakramikāṃ śarīropatāpikāṃ duḥkhāmiti peyālaṃ yāvadvedanāṃ vedmi |",
  "S04n431:84": "atha khalvahaṃ bhavya evottarimanuṣyadharmādalamāryajñānadarśanaviśeṣaṃ sākṣātkartum ||",
  "S04n431:85": "iti hi bhikṣavo bodhisattvo yathābhipretaṃ gayāyāṃ vihṛtya gayāśīrṣe parvate jaṅgāvihāramanucaṃkramyamāṇo yenorubilvā senāpatigrāmakastadanusṛtastadanuprāpto'bhūt |",
  "S04n431:86": "tatrādrākṣīnnadīṃ nairañjanāmacchodakāṃ sūpatīrthāṃ prāsādikaiśca drumagulmairalaṃkṛtāṃ samantataśca gocaragrāmām |",
  "S04n431:87": "tatra khalvapi bodhisattvasya mano'tīva prasannamabhūt-samo batāyaṃ bhūmipradeśo ramaṇīyaḥ pratisaṃlayanānurūpaḥ |",
  "S04n431:88": "paryāptamidaṃ prahāṇārthikakulaputrasya |",
  "S04n431:89": "ahaṃ ca prahāṇārthī |",
  "S04n431:90": "yannvahamihaiva tiṣṭheyam ||",
  "S04n431:91": "iti hi bhikṣavo bodhisattvasyaitadabhut-pañcakaṣāyakāle'hamiha jambudvīpe'vatīrṇo hīnādhimuktikeṣu sattveṣvākīrṇatīrthyavargeṣu nānādṛṣṭipraskanneṣu kāyapiṇḍagrāhābhiniviṣṭeṣu nānāvidhaiścātāpanaparitāpanaiḥ kāyaśuddhiṃ paryeṣante,",
  "S04n431:92": "prajñāpayanti ca saṃmūḍhāḥ |",
  "S04n431:93": "tadyathā- mantravicārakairhastapralehakairnayācanakairanāmantraṇakairanekamūlikairamatsyamāṃsakairavārṣikaiḥ surātuṣodakarvajanairekatripañcasaptakulabhikṣāgrahaṇairmūlaphalaśaivālakakuśapatragomayagomūtrapāyasadadhisarpiḥ phāṇitāmapiṣṭakamabhakṣaṇapānaiḥ sārasikāpotakasaṃdaṃśikotsṛṣṭasaṃprakṣālakaiḥ |",
  "S04n431:94": "grāmyāraṇyābhiśca vṛttibhiḥ |",
  "S04n431:95": "govratamṛgaśvavarāhavānarahastivrataiśca sthānamaunavīrāsanaiśca ekālāpakairyāvatsaptālāpakaiḥ |",
  "S04n431:96": "ekabhaktā ekāhorātracāturthyapañcaṣaṭkālāntarāśca pakṣakṣapaṇamāsakṣapaṇacāndrāyaṇaiśca gṛdhrolūkapakṣadhāraṇaiśca phalamuñjāsanavalkaladarbhabalbajoṣṭrakambalājakambalakeśakambalacarmaniveśanaiśca ārdrapaṭāstopakajālaśayanaiśca bhasmaśarkarāpāṣāṇaphalakakaṇṭakatṛṇamusalaśayanāvākchirotkuṭukasthaṇḍilaśayanaiśca ekavāsadvitricatuṣpañcaṣaṭsaptabahuvāsobhirnagnabhāvaiśca sthānāsthānavidhibhiśca dīrghakeśanakhaśmaśrujaṭāmakuṭadhāraṇaiśca ekakolatilataṇḍulāhāraiśca bhasmamasinirmālyoddhṛtatamorajapāṃśupaṅkaparimrakṣaṇaiśca lomamuñjakeśanakhacīvarapañjarakaraṅkadhāraṇaiśca uṣṇodakataṇḍulodakaparisrāvitakāmbalikasthālīpānīyapānaiśca aṅgāradhātukaṣāyatridaṇḍamuṇḍikakuṇḍikakapālakhaṭvāṅgadhāraṇaiśca śuddhiṃ pratyavagacchanti saṃmūḍhāḥ |",
  "S04n431:97": "dhūmapānāgnipānādityanirīkṣaṇapañcatapaikapādordhvabāhusthānaikacaraṇaiśca tapaḥ saṃcinvanti |",
  "S04n431:98": "tuṣādyaṅgāradāhanikumbhasādhanapakvaśilāpacanāgnijalapraveśanamarutīrthagamanamaraṇaiśceṣṭāṃ gatiṃ mṛgayante |",
  "S04n431:99": "oṃkāravaṣaṭkārasvadhākārasvāhākārāśīrvacanastuticayanāvāhanajapyamantrādhyayanadhāraṇakaraṇaiśca śuddhiṃ pratyavagacchanti |",
  "S04n431:100": "śuddhaṃ cātmānaṃ manyamānā imānāśrayante |",
  "S04n431:101": "tadyathā-brahmendrarudraviṣṇudevīkumāramātṛkātyāyanīcandrādityavaiśravaṇavaruṇavāsavāśvinaunāgayakṣa-gandharvāsuragaruḍakinnaramahoragarākṣasapretabhūtakumbhāṇḍapārṣadagaṇapatipiśācāṃśca devarṣirājarṣibrahmarṣīśca namasyanti,",
  "S04n431:102": "teṣu ca sārasaṃjñino bhavanti |",
  "S04n431:103": "pṛthivyaptejovāyvākāśaṃ cāśrayante |",
  "S04n431:104": "girīnadīnadyutsasarohradataḍāgasāgarasaraḥpalvalapuṣkariṇīkūpavṛkṣagulmalatātṛṇasthāṇugoṣṭhaśmaśāna-catvaraśṛṅgāṭakāntarāpaṇamukhāni cāśrayante |",
  "S04n431:105": "gṛhastambhopalamusalāsidhanuparaśuśaraśaktitriśūlāṃśca namasyanti |",
  "S04n431:106": "dadhighṛtasarṣapayavapratisarādūrvāmaṇikanakarajatādibhiśca maṅgalaṃ pratyavagacchanti |",
  "S04n431:107": "evaṃvidhāni ime tīrthyāḥ kurvante,",
  "S04n431:108": "āśrayante ca saṃsārabhayabhītāḥ ||",
  "S04n431:109": "iha ca kecitparatra manyante svargāpavargāvasmākametebhyo nirvartsyeta iti mithyāmārgaprayātā aśaraṇe śaraṇasaṃjñino'maṅgalye maṅgalasaṃjñino'śuddhyā śuddhiṃ manyatoyannvahaṃ tādṛśaṃ vratatapoviśeṣamālabheyaṃ yathā sarvaparapravādinaśca nigṛhītāḥ syuḥ,",
  "S04n431:110": "karmakriyāpraṇaṣṭānāṃ ca sattvānāṃ karmakriyāvipraṇāśamādarśayeyam |",
  "S04n431:111": "dhyānagocarāṇāṃ ca rūpāvacarāṇāṃ ca devānāṃ dhyānaviśeṣopadarśanādāvarjanaṃ kuryāmiti ||",
  "S04n431:112": "iti hi bhikṣavo bodhisattva evaṃ cintayitvā ṣaḍvarṣikaṃ mahāghoraṃ vratatapaḥsuduṣkarātsuduṣkarāṃ duṣkaracaryāmālabhate sma |",
  "S04n431:113": "kena kāraṇenocyate duṣkaracaryeti?",
  "S04n431:114": "duṣkarakārikaiṣā,",
  "S04n431:115": "tenocyate duṣkaracaryeti |",
  "S04n431:116": "na sa kaścitsattvaḥ sattvanikāye saṃvidyate manuṣyo vā amanuṣyo vā,",
  "S04n431:117": "yaḥ samarthastathārūpaṃ duṣkaraṃ caritum,",
  "S04n431:118": "anyatra caramabhavikādbodhisattvāt,",
  "S04n431:119": "ya āsphānakadhyānaṃ samāpadyate sma |",
  "S04n431:120": "kena kāraṇenocyate āsphānakamiti?",
  "S04n431:121": "sa caturthadhyānamādita eva samāpadyamāna āśvāsapraśvāsānuparodhayati saṃnirodhayati |",
  "S04n431:122": "akalpaṃ tad dhyānamavikalpamaniñjanamapanītamaspandanaṃ sarvatrānugataṃ ca sarvatra cāniśritam |",
  "S04n431:123": "na ca tad dhyānaṃ jātu kenacitsamāpannaṃ pūrvaṃ śaiṣyeṇa vā aśaiṣyeṇa vā pratyekabuddhena vā caryāpratipannena vā bodhisattvena |",
  "S04n431:124": "ataścāsphānakaṃ nāmocyate |",
  "S04n431:125": "ākāśamaspharaṇamakaraṇamavikaraṇaṃ tacca sarvaṃ spharatīti hyākāśasamaṃ tad dhyānam |",
  "S04n431:126": "tenocyate āsphānakamiti ||",
  "S04n431:127": "atha khalu bhikṣavo bodhisattvo lokasyāścaryasaṃdarśanārthaṃ tīrthikānāṃ ca darpanirghātanārthaṃ parapravādināṃ ca nigrahārthaṃ devānāṃ cāvarjanārthamucchedaśāśvatavādināṃ ca sattvānāṃ krarmakriyāpraṇaṣṭānāṃ karmakriyāvatāraṇārthaṃ puṇyaphalodbhāvanārthaṃ jñānaphalasaṃdarśanārthaṃ dhyānāṅgavibhajanārtha kāyabalasthāmasaṃdarśanārthaṃ cittaśauryasaṃjananārthaṃ ca asaṃskṛtāyāṃ pṛthivyāṃ paryaṅkamābhujya niṣīdati sma |",
  "S04n431:128": "niṣadya ca svakāyaṃ cetasā nigṛhṇīte sma,",
  "S04n431:129": "niṣpīḍayati sma ||",
  "S04n431:130": "tato me bhikṣavo haimantikāsvaṣṭakarātriṣu tathā kāyaṃ nigṛhṇato niṣpīḍayataḥ kakṣābhyāmapi svedāḥ praśravanti sma |",
  "S04n431:131": "lalāṭādapi svedāḥ praśravanti sma |",
  "S04n431:132": "bhūmau nipatanti sma avaśyāyanta ūṣmāyanto bāṣpāyantaḥ |",
  "S04n431:133": "tadyathāpi nāma balavān puruṣo durbalataraṃ puruṣaṃ grīvāyāṃ gṛhītvā niṣpīḍayet,",
  "S04n431:134": "evameva bhikṣava imaṃ kāyaṃ cetasā nigṛhṇato niṣpīḍayataḥ kakṣābhyāmapi svedāḥ praśravanti sma |",
  "S04n431:135": "lalāṭādapi svedāḥ praśravanti sma |",
  "S04n431:136": "bhūbhau nipatanti sma avaśyāyanta ūṣmāyanto bāṣpāyantaḥ ||",
  "S04n431:137": "tasya me bhikṣava etadabhūt-yannvahamāsphānakaṃ dhyānaṃ dhyāyeyam |",
  "S04n431:138": "tato me bhikṣava āsphānakaṃ dhyānaṃ dhyāyato mukhato nāsikātaścāśvāsapraśvāsā upaniruddhāvabhūtām |",
  "S04n431:139": "karṇachidrābhyāmuccaśabdā mahāśabdā niścaranti sma |",
  "S04n431:140": "tadyathāpi nāma karmāragagayā mathyamānāyāmuccaśabdo mahāśabdo niścarati,",
  "S04n431:141": "evameva me bhikṣavo mukhanāsikābhyāmāśvāsapraśvāsāvuparuddhāvabhūtāṃ śrotachidrābhyāmuccaśabdo mahāśabdo niścarati sma ||",
  "S04n431:142": "tasya me bhikṣava etadabhūt-yannvahaṃ bhūya āsphānakaṃ dhyānaṃ dhyāyeyamiti |",
  "S04n431:143": "tato me bhikṣavo mukhanāsikāśrotrāṇyuparuddhāni cābhūvan |",
  "S04n431:144": "teṣūparuddheṣu vāyururdhvaṃ śiraḥkapālamupanihanti sma |",
  "S04n431:145": "tadyathāpi nāma bhikṣavaḥ puruṣaḥ kuṇḍayā śaktyā śiraḥkapālamupahanyād,",
  "S04n431:146": "evameva me bhikṣavo mukhanāsikāśrotreṣūparuddheṣu āśvāsapraśvāsā urdhvaṃ śiraḥkapālamupanighnanti sma ||",
  "S04n431:147": "tāṃ cāvasthāṃ dṛṣṭvā bodhisattvasya tatra keciddevā evamāhu-kaṣṭaṃ bhoḥ kālagato batāyaṃ siddhārthaḥ kumāraḥ |",
  "S04n431:148": "apare evamāhuḥ-nāyaṃ kālagataḥ |",
  "S04n431:149": "api tudhyānavihāra eṣo'rhatāmevaṃvidha iti |",
  "S04n431:150": "tasyāṃ ca velāyamimāṃ gāthāmabhāṣanta—",
  "S04n431:151": "mā khalvayaṃ śākyanarendragarbho",
  "S04n431:152": "hyapūrṇasaṃkalpa ihaiva raṇye |",
  "S04n431:153": "kṛtvā trilokaṃ dukhitaṃ hyanāthaṃ",
  "S04n431:154": "kālaṃ kariṣyatyakṛtārtha eva ||1 ||",
  "S04n431:155": "hā sattvasārā sadṛḍhapratijñā",
  "S04n431:156": "saddharmayajñena nimantritābhūt |",
  "S04n431:157": "vayaṃ purā te tuṣiteṣu nāthā",
  "S04n431:158": "kva sā pratijñā tava śuddhasattva ||2 ||",
  "S04n431:159": "atha te devaputrāstrāyatriṃśeṣu deveṣu gatvā māyādevyā evamarthaṃ śrāvayanti-kālagataḥ kumāraḥ |",
  "S04n431:160": "atha māyādevī apsarāgaṇaparivṛtā ardharātrasamaye nairañjanāyāstīre yena bodhisattvastenopasaṃkrāntā |",
  "S04n431:161": "sā paśyati sma bodhisattvaṃ śuṣkagātram |",
  "S04n431:162": "kālagatamiva dṛṣṭvā bāṣpagadgadakaṇṭhā roditumārabdhā |",
  "S04n431:163": "tasyāṃ ca velāyāmimāṃ gāthāmabhāṣata—",
  "S04n431:164": "yadā jāto'si me putra vane lumbinisāhvaye |",
  "S04n431:165": "siṃhavaccāgṛhītastvaṃ prakrāntaḥ sapta padā svayam ||3 ||",
  "S04n431:166": "diśāṃ cālokya cature vācā te pravyāhṛtā śubhā |",
  "S04n431:167": "iyaṃ me paścimā jātiḥ sā te na paripūritā ||4 ||",
  "S04n431:168": "asitenābhinirdiṣṭo buddho loke bhaviṣyasi |",
  "S04n431:169": "kṣuṇṇaṃ vyākaraṇaṃ tasya na dṛṣṭā tena nityatā ||5 ||",
  "S04n431:170": "cakravartiśriyaṃ putra napi bhuktā manoramā |",
  "S04n431:171": "na ca bodhimanuprāpto yāto'si nidhanaṃ vane ||6 ||",
  "S04n431:172": "putrārthe kaṃ prapadyāmi kaṃ va krandāmi duḥkhitā |",
  "S04n431:173": "ko me dadyekaputrasya kiṃcitprāṇasya jīvitam ||7 ||",
  "S04n431:174": "bodhisattva āha—",
  "S04n431:175": "kaiṣā ati tvāṃ karuṇaṃ rudāsi",
  "S04n431:176": "prakīrṇakeśā vinivṛttaśobhā |",
  "S04n431:177": "putraṃ hyatīvā paridevayantī",
  "S04n431:178": "viceṣṭamānā dharaṇītalasthā ||8 ||",
  "S04n431:179": "māyādevī āha—",
  "S04n431:180": "mayā tu daśamāsāṃ vai kukṣau vajra ivā dhṛtaḥ |",
  "S04n431:181": "sā te'haṃ putrakā mātā vilapāmi suduḥkhitā ||9 ||",
  "S04n431:182": "atha bodhisattva āśvāsayannuvāca-na bhetavyaṃ putralālase,",
  "S04n431:183": "śramaṃ te saphalaṃ kariṣyasi |",
  "S04n431:184": "amoghaṃ buddhaparityāgam |",
  "S04n431:185": "asitanirdeśaṃ ca vyaktaṃ kariṣyāmi |",
  "S04n431:186": "dīpaṃkarasya vyākaraṇaṃ vyaktīkariṣyāmi ca |",
  "S04n431:187": "api śatadhā vasudhā vikīryeta",
  "S04n431:188": "meruḥ plave cāmbhasi ratnaśṛṅgaḥ |",
  "S04n431:189": "candrārkatārāgaṇa bhū pateta",
  "S04n431:190": "pṛthajano naiva ahaṃ mriyeyam |",
  "S04n431:191": "yasmānna śoko tvayi atra kāryo",
  "S04n431:192": "na vai cirād drakṣyasi buddhabodhim ||10 ||",
  "S04n431:193": "sahaśravaṇādeva devī māyā saṃpraharṣitaromakūpajātā bodhisattvaṃ māndāravapuṣpairabhyavakirya tripradakṣiṇīkṛtvā divyatūryaiḥ saṃpravādyamānairyena svabhavanaṃ tenopajagāma ||",
  "S04n431:194": "tasya me bhikṣava etadabhūt-santyeke śramaṇabrāhmaṇā ye alpāhāratayā śuddhiṃ manyante |",
  "S04n431:195": "yannvahamalpāhāratayā pratipadyeyamiti |",
  "S04n431:196": "abhijānāmyahaṃ bhikṣava ekamevādvitīyaṃ kolamāhāramāhartum |",
  "S04n431:197": "syātkhalu punarbhikṣavo yuṣmākaṃ eṣā buddhiḥ-mahattaraṃ tatra kāle kolamāsīditi |",
  "S04n431:198": "na khalvevaṃ draṣṭavyam |",
  "S04n431:199": "atha khalviyadeva tatra kāle kolamabhūt |",
  "S04n431:200": "tasya me bhikṣava ekameva kolamāhāramāharato'dvitīyaṃ kāyo'tyarthaṃ karśito'bhūddurbalaḥ |",
  "S04n431:201": "tadyathāpi nāma bhikṣava āsītakīparvāṇi vā kālāparvāṇi vā,",
  "S04n431:202": "evameva me'ṅgapratyaṅgānyabhūvan |",
  "S04n431:203": "tadyathāpi nāma karkaṭapārśukā,",
  "S04n431:204": "evameva me pārśukā abhūvan |",
  "S04n431:205": "tadyathāpi nāma vāhanakāraśālāyāṃ vā hastiśālāyāṃ vā jīrṇāyāmubhayato vivṛtāyāṃ gopānasyāntarikāśca virājante vyavabhāsante,",
  "S04n431:206": "evameva me pārśukā antaḥkāye ubhayato virājante sma vyavabhāsante sma |",
  "S04n431:207": "tadyathāpi nāma vartanyā veṇī unnatāvanatā bhavati samaviṣamā,",
  "S04n431:208": "evaṃ me pṛṣṭhīkaṇṭako'bhūdunnatāvanataḥ samaviṣamaḥ |",
  "S04n431:209": "tadyathā tiktakālābustaruṇo lūna āmlāno bhavati saṃmlānaḥ samutpuṭakajātaḥ evameva śira āmlānamabhūtsaṃmlānaṃ samutpuṭakajātam |",
  "S04n431:210": "tadyathāpi nāma grīṣmāṇāṃ paścime māse kūpatārakā dūragatā bhavanti,",
  "S04n431:211": "kṛcchreṇa saṃprakāśyante,",
  "S04n431:212": "evameva me'kṣitārakau duragatāvabhūtāṃ kṛcchreṇa saṃprakāśyete sma |",
  "S04n431:213": "tadyathāpi nāmājapadaṃ voṣṭrapadaṃ vā,",
  "S04n431:214": "evameva me kakṣākukṣivakṣādīnyabhūvan |",
  "S04n431:215": "tato yadāhaṃ bhikṣavaḥ pāṇinā kukṣiṃ spṛśāmīti pṛṣṭhikaṇṭakamevāsprākṣam |",
  "S04n431:216": "uttiṣṭhāmīti cābhisaṃskurvaṃstathaivāvakubjaḥ prayāmeṇa prāpatam |",
  "S04n431:217": "tataḥ kṛcchreṇotthito'pi pāṃśukṛtāni gātrāṇi pāṇinā pramṛjato me pūtiromāṇi kāyācchīryante sma |",
  "S04n431:218": "yāpi me'bhūtpaurāṇī śubhavarṇatanuḥ sāpyantaradhādyathāpīdaṃ rūkṣapradhānaṃ prahitātmanaḥ |",
  "S04n431:219": "sāmantāśca me gocaragrāmavāsina evaṃ saṃjānante sma-kālako bata bhoḥ śramaṇo gautamaḥ |",
  "S04n431:220": "śyāmako bata bhoḥ śramaṇo gautamaḥ |",
  "S04n431:221": "madguracchavirbata bhoḥ śramaṇo gautamaḥ |",
  "S04n431:222": "yāpyasyābhūtpaurāṇī śubhavarṇā nibhā,",
  "S04n431:223": "sāpyantarhitā ||",
  "S04n431:224": "tasya me bhikṣava etadabhūt-yannvahaṃ bhūyasyā mātrayālpāhāratayā pratipadyeyamiti |",
  "S04n431:225": "abhijānāmyahaṃ bhikṣava ekameva taṇḍulamadvitīyamāhāramāhartum |",
  "S04n431:226": "syādbhikṣavo yuṣmākamevaṃ mahattaraṃ taṇḍulaṃ tasmin kāle'bhūditi |",
  "S04n431:227": "na khalvevaṃ draṣṭavyam |",
  "S04n431:228": "athaitāvāneva tasmin kāle taṇḍulo'bhūt |",
  "S04n431:229": "tasya me bhikṣava ekaṃ taṇḍulamāharataḥ kṣipraṃ kāyo'bhūditi pūrvavadyāvanmadguracchavirbata bhoḥ śramaṇo gautama iti |",
  "S04n431:230": "yāpyasya sābhūtpaurāṇī śubhavarṇatanuḥ sāpyantarhiteti ||",
  "S04n431:231": "tasya me bhikṣava etadabhūt-yannvahaṃ bhūyasyā mātrayālpāhāratāyai pratipadyeyamiti |",
  "S04n431:232": "abhijānāmyahaṃ bhikṣava ekameva tilamadvitīyamāhāramāhārayitum |",
  "S04n431:233": "peyālaṃ |",
  "S04n431:234": "yāvatsāpyasya śubhavarṇatanurantarhiteti ||",
  "S04n431:235": "tasya me bhikṣava etadabhut-santyeke śramaṇabrāhmaṇā ye'nāhāratayā śuddhiṃ manyante |",
  "S04n431:236": "yannvahaṃ sarveṇa sarvamanāhāratāyai pratipadyeyamiti |",
  "S04n431:237": "tato'haṃ bhikṣavo'nāhārasthito'bhūvan |",
  "S04n431:238": "tasya me bhikṣavo'nāhārasya kāyo'tīva śuṣko'bhūt kṛśo durbalaḥ,",
  "S04n431:239": "tadyathāpi nāma āsitakīparvāṇi vā kālāparvāṇi vā |",
  "S04n431:240": "tato dviguṇatriguṇacaturguṇapañcaguṇadaśaguṇaṃ me kṛśānyaṅgapratyaṅgānyabhūvan |",
  "S04n431:241": "tadyathā karkaṭakapārśukā vāhanaśālāyāṃ vā gopānasī (pārśve)",
  "S04n431:242": "dviparivartanā veṇīvatpṛṣṭhīkaṇṭakaḥ |",
  "S04n431:243": "tiktālābuvacchiraḥkapālam,",
  "S04n431:244": "kūpatārakā ivākṣitārake |",
  "S04n431:245": "so'haṃ bhikṣavaḥ sādhukamuttiṣṭhāmīti gātrāṇyabhisaṃskurvannavakubjaḥ prāpatam |",
  "S04n431:246": "kṛcchreṇāpi cotthitaḥ pāṃśukṛtāni me gātrāṇi pramṛjataḥ pūtimūlāni romāṇyaśīryanta |",
  "S04n431:247": "yāpi me sābhūcchubhavarṇatanunibhā,",
  "S04n431:248": "sāpyantaradhāt |",
  "S04n431:249": "tadyathāpi tadrūkṣapradhānaprahitātmakatvāt |",
  "S04n431:250": "sāmantāśca me gocaragrāmavāsino janā evaṃ saṃjānante sma-kālako bata bhoḥ śramaṇo gautamaḥ |",
  "S04n431:251": "śyāmako bata bhoḥ śramaṇo gautamaḥ |",
  "S04n431:252": "madguracchavirbata bhoḥ śramaṇo gautamaḥ |",
  "S04n431:253": "yāpyasya sābhūtpaurāṇī śubhavarṇanibhā sāpyantarhiteti ||",
  "S04n431:254": "rājāpi tadā śuddhodanaḥ pratipratidivasaṃ bodhisattvasyāntike dūtaṃ preṣayati sma ||",
  "S04n431:255": "iti hi bhikṣavo bodhisattvo lokasyādbhutakriyāsaṃdarśanārthaṃ pūrvavadyāvatkarmakriyāpraṇaṣṭānāṃ sattvānāṃ karmakriyāvatāraṇārthaṃ puṇyasaṃcayānāṃ codbhāvanārthaṃ mahājñānasya ca guṇasaṃdarśanārthaṃ dhyānāṅgānāṃ ca vibhajanārthamekatilakolataṇḍulena ṣaḍvarṣāṇi duṣkaracaryāmanuvartayantamupadarśayati sma |",
  "S04n431:256": "adīnamānasaḥ ṣaḍvarṣā bodhisattvo yathā niṣaṇṇa evāsthāt paryaṅkena |",
  "S04n431:257": "na ca īryāpathāccyavate sma |",
  "S04n431:258": "nātapācchāyāmagamanna chāyāyā ātapam |",
  "S04n431:259": "na ca vātātapavṛṣṭiparitrāṇamakaronna ca daṃśamaśakasarīsṛpānapanayati sma |",
  "S04n431:260": "na coccārapraśrāvaśleṣmasiṃhāṇakānutsṛjati sma |",
  "S04n431:261": "na ca samiñjanaprasāraṇamakarot |",
  "S04n431:262": "na ca pārśvodarapṛṣṭhasthānenāsthāt |",
  "S04n431:263": "ye'pi ca te mahāmeghā durdinavarṣāśaniśaradgrīṣmahaimantikāḥ,",
  "S04n431:264": "te'pi bodhisattvasya kāye nipatanti sma |",
  "S04n431:265": "na cāntato bodhisattvaḥ pāṇināpi pracchādanamakarot |",
  "S04n431:266": "na cendriyāṇi pithayati sma |",
  "S04n431:267": "na cendriyārthān gṛhṇite sma |",
  "S04n431:268": "ye ca tatrāgaman grāmakumārakā vā grāmakumārikā vā gopālakā vā paśupālakā vā tṛṇahārikā vā kāṣṭhahārikā vā gomayahārikā vā,",
  "S04n431:269": "te bodhisattvaṃ pāṃśupiśācamiti manyante sma |",
  "S04n431:270": "tena ca krīḍanti sma |",
  "S04n431:271": "pāṃśubhiścainaṃ mrakṣayanti sma ||",
  "S04n431:272": "tatra bodhisattvastaiḥ ṣaḍbhirvarṣaistāvallūhanyūnadurbalakāyaḥ saṃvṛtto'bhūt,",
  "S04n431:273": "yadasya karṇaśrotābhyāṃ tṛṇatūlakaṃ prakṣipya nāsāśrotābhyāṃ niṣkāsyate sma |",
  "S04n431:274": "nāsāśrotābhyāṃ prakṣipya karṇaśrotābhyāṃ niṣkāsyate sma |",
  "S04n431:275": "karṇaśrotābhyāṃ prakṣipya mukhadvāreṇa niṣkāsyate sma |",
  "S04n431:276": "mukhadvāreṇa prakṣipya karṇanāsikāśrotābhyo niṣkāsyate sma |",
  "S04n431:277": "nāsāyāṃ prakṣipya karṇanāsikāmukhadvāreṇa niṣkāsyate sma ||",
  "S04n431:278": "ye ca te devanāgayakṣagandharvāsuragaruḍakinnaramahoragā manuṣyāmanuṣyā bodhisattvasya guṇeṣu pratyakṣāḥ,",
  "S04n431:279": "te rātriṃdivaṃ samadhiṣṭhā bodhisattvasya pūjāṃ kurvanti sma |",
  "S04n431:280": "praṇidhānāni ca kurvanti sma ||",
  "S04n431:281": "tatra bodhisattvena tai ṣaḍbhirvarṣairduṣkaracaryāṃ saṃdarśayatā paripūrṇāni dvādaśanayutāni devamanuṣyāṇāṃ tribhiryānaiḥ paripācitānyabhūvan ||",
  "S04n431:282": "tatredamucyate—",
  "S04n431:283": "tasya ca guṇānvitasya purādviniṣkramya bodhisattvasya |",
  "S04n431:284": "cintā upāyayuktā sattvārthahitāya utpannā ||11 ||",
  "S04n431:285": "pañcasu kaṣāyakāle hīne'dharmādhimuktike loke |",
  "S04n431:286": "jāto'smi jambudvipe dharmakriyauddhure loke ||12 ||",
  "S04n431:287": "ākīrṇa tīrthikagaṇaiḥ kautūhalamaṅgalairime yuktā |",
  "S04n431:288": "kāyopakramakaraṇairmanyante bāliśāḥ śuddhim ||13 ||",
  "S04n431:289": "agnipraveśamaruprapātapāṃśubhasmādimakṣitā nagnāḥ |",
  "S04n431:290": "kāyaparitāpanārthaṃ pañcātapayogamanuyuktāḥ ||14 ||",
  "S04n431:291": "mantrāvicārakaraṇā keciddhastāvalehakā abudhāḥ |",
  "S04n431:292": "na ca kumbhamukhakaroṭānna dhārakuśalāntarācca gṛhṇanti ||15 ||",
  "S04n431:293": "na ca yatra svānubhavatī na cāhitaṃ tena tiṣṭhavākyasya |",
  "S04n431:294": "kulabhikṣa eka gṛhyā śuddhaṃ manyantihātmānam ||16 ||",
  "S04n431:295": "varjenti sarpitailaṃ phāṇitadadhidugdhamatsyamāṃsāni |",
  "S04n431:296": "śyāmākaśākabhakṣā mṛṇālagarḍulakaṇābhakṣāḥ ||17 ||",
  "S04n431:297": "mūlaphalapatrabhakṣāḥ kuśacīvaracarmakambaladharāśca |",
  "S04n431:298": "apare bhramanti nagnāḥ satyamidaṃ mohamanyaditi mūḍhāḥ ||18 ||",
  "S04n431:299": "dhārenti ūrdhvahastā urdhvaṃkeśā jaṭāśca dhārenti |",
  "S04n431:300": "mārgānatipranaṣṭā amārgasaṃsthāḥ sugatigamanakāmāḥ ||19 ||",
  "S04n431:301": "tṛṇamusalabhasmaśayanāḥ kaṇṭakaśayanāśca utkuṭadhyāyi |",
  "S04n431:302": "sthita kecidekapāde ūrdhvamukhāścandrasūrya paśyantaḥ ||20 ||",
  "S04n431:303": "utsāṃ sarasataḍāgāṃ sāgarasaritaśca candrasūryau ca |",
  "S04n431:304": "vṛkṣagiriśailaśikharāṃ kumbhaṃ dharaṇīṃ namasyante ||21 ||",
  "S04n431:305": "vividhaiśca kāraṇaiste kāyaṃ pariśodhayanti saṃmūḍhāḥ |",
  "S04n431:306": "mithyādṛṣṭiparītāḥ kṣipraṃ prapatantyapāyeṣu ||22 ||",
  "S04n431:307": "yannūnamahaṃ vratatapa duṣkaracaryāṃ samārabhe ghorām |",
  "S04n431:308": "yaṃ duṣkaraṃ na śakyaṃ carituṃ devairmanuṣyairvā ||23 ||",
  "S04n431:309": "āsphānakaṃ ca dhyānaṃ dhyāyeyaṃ vajrakalpadṛḍhasthānam |",
  "S04n431:310": "yaṃ dhyānaṃ na samarthāḥ pratyekajināpi darśayitum ||24 ||",
  "S04n431:311": "santīha devamanujāḥ tīrthika lūhavratena hṛṣyante |",
  "S04n431:312": "teṣa paripākaheto duṣkaravratatapa rabheya sūtīvram ||25 ||",
  "S04n431:313": "paryaṅkamābhujitvā upaviṣṭo'bhūtsthale asaṃstīrṇe |",
  "S04n431:314": "kolatilataṇḍulenā āhāravidhiṃ vidarśayati ||26 ||",
  "S04n431:315": "āśvāsaviprahīnaḥ praśvāsavarjitu na ceñjate bālavān |",
  "S04n431:316": "ṣaḍvarṣāṇi pravaraṃ dhyāyatyāsphānakaṃ dhyānam ||27 ||",
  "S04n431:317": "kalpaṃ no na vikalpaṃ na ceñjanaṃ nāpimanyena pracāram |",
  "S04n431:318": "ākāśadhātuspharaṇaṃ dhyāyatyāsphānakaṃ dhyānam ||28 ||",
  "S04n431:319": "na ca ātapātu chāyāṃ chāyāyā nātapaṃ gataścāsau |",
  "S04n431:320": "meruriva niṣprakampyo dhyāyatyāsphānakaṃ dhyānam ||29 ||",
  "S04n431:321": "na ca vātavṛṣṭichadanaṃ na daṃśamaśakāsarīsṛpātrāṇam |",
  "S04n431:322": "avikopitayā caryā dhyāyatyāsphānakaṃ dhyānam ||30 ||",
  "S04n431:323": "na ca kevalamātmārthaṃ dhyāyatyāsphānakaṃ dhyānam |",
  "S04n431:324": "anyatra karuṇacitto bhāvī lokasya vipulārtham ||31 ||",
  "S04n431:325": "ye grāmadārakāśca gopālāḥ kāṣṭhahāratṛṇahārāḥ |",
  "S04n431:326": "pāṃśupiśācakamiti taṃ manyante pāṃśunā ca mrakṣanti ||32 ||",
  "S04n431:327": "aśucīnā ca kirante vividhāste kāraṇāśca kārenti |",
  "S04n431:328": "na ca iñjate bhramati vā dhyāyatyāsphānakaṃ dhyānam ||33 ||",
  "S04n431:329": "na ca namati no vinamate na kāyaparirakṣaṇā spṛśati |",
  "S04n431:330": "kiṃcinnoccāraprasravaṃ śabdeṣu na saṃtrasī na paraprekṣī ||34 ||",
  "S04n431:331": "saṃśuṣkamāṃsarudhiraṃ carmasnāyvasthikāśca avaśiṣṭā |",
  "S04n431:332": "udarācca pṛṣṭhivaṃśo vidṛśyate vartitā yathā veṇī ||35 ||",
  "S04n431:333": "ye te kṛtādhikārā devāḥ suranāgayakṣagandharvāḥ |",
  "S04n431:334": "pratyakṣaguṇadharasyā karonti pūjāṃ divārātrau ||36 ||",
  "S04n431:335": "praṇidhiṃ ca kurvate te vayamapi tādṛśa bhavāmahe kṣipram |",
  "S04n431:336": "yatha eṣa gaganacitto dhyāyatyāsphānakaṃ dhyānam ||37 ||",
  "S04n431:337": "na ca kevalamātmārthaṃ na dhyānasvādanānna sukhabuddhyā |",
  "S04n431:338": "anyatra karuṇabuddhyā kariṣyatyarthaṃ vipula loke ||38 ||",
  "S04n431:339": "nihatāḥ parapravādā dhyāmīkṛta tīrthikā mativihīnāḥ |",
  "S04n431:340": "karmakriyā ca darśita yā proktā kāśyape vācā ||39 ||",
  "S04n431:341": "krakucchandakasya bodhi bodhiriha sudurlabhā bahubhi kalpaiḥ |",
  "S04n431:342": "janatāyā ityarthaṃ dhyāyatyāsphānakaṃ dhyānam ||40 ||",
  "S04n431:343": "dvādaśanayutā pūrṇā vinīta marumānuṣāstribhiryānaiḥ |",
  "S04n431:344": "etadadhikṛtya sumati dhyāyatyāsphānakaṃ dhyānam ||41 ||",
  "S04n431:345": " || iti śrīlalitavistare duṣkaracaryāparivarto nāma saptadaśamo'dhyāyaḥ ||"
}