{
    "1023:0": "9",
    "1023:1": "pūrvaparīkṣā navamaṃ prakaraṇam|",
    "1023:2": "darśanaśravaṇādīni vedanādīni cāpyatha|",
    "1023:3": "bhavanti yasya prāgebhyaḥ so'stītyeke vadantyuta||1||",
    "1023:4": "kathaṃ hyavidyamānasya darśanādi bhaviṣyati|",
    "1023:5": "bhāvasya tasmātprāgebhyaḥ so'sti bhāvo vyavasthitaḥ||2||",
    "1023:6": "darśanaśravaṇādibhyo vedanādibhya eva ca|",
    "1023:7": "yaḥ prāgvyavasthito bhāvaḥ kena prajñapyate'tha saḥ||3||",
    "1023:8": "vināpi darśanādīni yadi cāsau vyavasthitaḥ|",
    "1023:9": "amūnyapi bhaviṣyanti vinā tena na saṃśayaḥ||4||",
    "1023:10": "ajyate kenacitkaścit kiṃcitkenacidajyate|",
    "1023:11": "kutaḥ kiṃcidvinā kaścit kiṃcitkaṃcidvinā kutaḥ||5||",
    "1023:12": "sarvebhyo darśanādibhyaḥ kaścitpūrvo na vidyate|",
    "1023:13": "ajyate darśanādīnāmanyena punaranyadā||6||",
    "1023:14": "sarvebhyo darśanādibhyo yadi pūrvo na vidyate|",
    "1023:15": "ekaikasmātkathaṃ pūrvo darśanādeḥ sa vidyate||7||",
    "1023:16": "draṣṭā sa eva sa śrotā sa eva yadi vedakaḥ|",
    "1023:17": "ekaikasmādbhavetpūrvaṃ evaṃ caitanna yujyate||8||",
    "1023:18": "draṣṭānya eva śrotānyo vedako'nyaḥ punaryadi|",
    "1023:19": "sati syād draṣṭari śrotā bahutvaṃ cātmanāṃ bhavet||9||",
    "1023:20": "darśanaśravaṇādīni vedanādīni cāpyatha|",
    "1023:21": "bhavanti yebhyasteṣveṣa bhūteṣvapi na vidyate||10||",
    "1023:22": "darśanaśravaṇādīni vedanādīni cāpyatha|",
    "1023:23": "na vidyate cedyasya sa na vidyanta imānyapi||11||",
    "1023:24": "prāk ca yo darśanādibhyaḥ sāṃprataṃ cordhvameva ca|",
    "1023:25": "na vidyate'sti nāstīti nivṛttāstatra kalpanāḥ||12||"
}