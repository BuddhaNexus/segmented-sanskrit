{
  "S04n323:0": "16 prabhūtā |",
  "S04n323:1": "atha khalu sudhanaḥ śreṣṭhidārakaḥ kalyāṇamitrānuśāsanīmeghaṃ saṃpratīcchan,",
  "S04n323:2": "atṛpto jalanidhiriva mahāmeghavarṣaiḥ,",
  "S04n323:3": "kalyāṇamitrabhāskarajñānāṃśuparipācanaśubhadharaṇītalendriyāṅkuraprarohasaṃjātaḥ kalyāṇamitrapūrṇacandrānuśāsanyaṃśujālaprahlāditakāyacittaḥ,",
  "S04n323:4": "kalyāṇamitrānuśāsanīsalilapipāsuḥ grīṣmadinakarakiraṇapratapta iva mṛgagaṇaḥ himavatprasravasalilakalyāṇamitrānuśāsanīprabodhitacittapauṇḍarīko bhramaragaṇodvighāṭanonmiṣitakamala iva kamalākaraḥ,",
  "S04n323:5": "kalyāṇamitrānuśāsanīratnacaritāvabhāsitasaṃtānaḥ,",
  "S04n323:6": "ratnadvīpa iva vividharatnākīrṇaḥ,",
  "S04n323:7": "kalyāṇamitrānuśāsanīpuṇyajñānopacayasaṃpannaḥ mahājambuvṛkṣa iva puṣpaphalavinaddhaḥ,",
  "S04n323:8": "kalyāṇamitrānuśāsanīśrutasaṃbhārapravṛddhaḥ,",
  "S04n323:9": "mahābhujagendrapravarakrīḍāsaṃbhava iva gaganamahāghanaḥ,",
  "S04n323:10": "kalyāṇamitrānuśāsanīsamudgatāmalavicitradharmakūṭaḥ tridaśalokopaśobhita iva citrakūṭaḥ kalyāṇamitrānuśāsanyudbhūtavimalaguṇagaṇaparivṛtaḥ,",
  "S04n323:11": "abhibhūḥ,",
  "S04n323:12": "anabhibhūtaḥ,",
  "S04n323:13": "tridaśagaṇaparivṛtaḥ śakra iva asurendragaṇapramardanaḥ anupūrveṇa yena samudrapratiṣṭhānaṃ nagaraṃ tenopasaṃkrāntaḥ prabhūtāmupāsikāṃ parimārgamāṇaḥ |",
  "S04n323:14": "tasya mahājanakāya upadarśayati-eṣā kulaputra prabhūtopāsikā madhye nagarasya svagṛhe tiṣṭhatīti ||",
  "S04n323:15": "atha khalu sudhanaḥ śreṣṭhidārako yena prabhūtāyā upāsikāyā niveśanaṃ tenopasaṃkramya prāñjalībhūto dvāraśālāyāṃ pratyasthāt |",
  "S04n323:16": "sa paśyati prabhūtāyā upasikāyāḥ tadgṛhaṃ vipulavistīrṇaṃ ratnaprākāraparikṣiptaṃ caturdikṣu vibhaktadvāramasaṃkhyeyāparimāṇaratnavyūhamacintyapuṇyavipākābhinirvṛttam |",
  "S04n323:17": "sa tadgṛhaṃ praviśya samantādanuvilokayannadrākṣītprabhūtāmupāsikāṃ ratnāsanopaviṣṭaṃ navāṃ daharāṃ taruṇīṃ prathamayauvanasamudgatāmabhirūpāṃ prāsādikāṃ darśaniyāṃ paramaśubhavarṇapuṣkalatayā samanvāgatāṃ muktakeśīṃ nirābharaṇagātrāmavadātavastranivasanām |",
  "S04n323:18": "sthāpayitvā buddhabodhisattvānna sa kaścitsattvastadgṛhamupasaṃkrāmati,",
  "S04n323:19": "yamasau nābhibhūya tiṣṭhati kāyena va,",
  "S04n323:20": "cittādhipatyena vā,",
  "S04n323:21": "tejasā vā,",
  "S04n323:22": "varṇena vā, śriyā vā |",
  "S04n323:23": "ye ca sattvāḥ prabhūtāmupāsikāṃ paśyanti devā vā manuṣyā vā,",
  "S04n323:24": "teṣāṃ sarveṣāṃ prabhūtāyāmupāsikāyāṃ śāstṛsaṃjñābhavati |",
  "S04n323:25": "tasmiṃśca gṛhe daśāsanakoṭīsahasrāṇi prajñaptāni divyamānuṣyasamatikrāntāni bodhisattvakarmavipākapariniṣpannāni |",
  "S04n323:26": "na ca tasmin gṛhe paśyatyannapānanicayaṃ vā vastrābharaṇaparibhoganicayaṃ vā anyatraikapiṭharikāyāḥ purastānnikṣiptāyāḥ |",
  "S04n323:27": "daśa cāsyāḥ strīsahasrāṇi purataḥ sthitānyapaśyadapsarovarṇāni apsarorūpāṇi apsaraḥkalpāni apsaraśceṣṭāni apsaraḥparibhogāni apsaraupacārāṇi divyakalpadūṣyadhārīṇi divyabhūṣaṇacaritāṅgāni apsarorutamanojñaghoṣāṇi apsaraḥsamārohapariṇāhani |",
  "S04n323:28": "tāḥ tasyāḥ striyaḥ kiṃkarā vacanapratikāriṇyaḥ purata upatiṣṭhanti upavicaranti saṃprekṣante upanidhyāyanti abhivandante ālokayanti avanamanti praṇamanti namasyanti |",
  "S04n323:29": "tāsāṃ ca gātrebhyo yo gandhaḥ pravāti,",
  "S04n323:30": "sa taṃ sarvaṃ nagaramabhidhūpayanti |",
  "S04n323:31": "ye ca sattvāstaṃ gandhaṃ jighranti,",
  "S04n323:32": "te sarve'vyāpannacittā bhavanti avairacittā avihiṃsācittā īrṣyāmātsaryavigatacittā amāyāśāṭhyacittā anunītā apratihatacittā anavalīnānunnatacittāḥ samacittā maitracittā hitacittāḥ saṃvarasthacittāḥ paraparigrahānabhilāṣacittā bhavanti |",
  "S04n323:33": "ye ca tāsāṃ svaraṃ śṛṇvanti,",
  "S04n323:34": "te sarve praharṣitapramuditapraṇatacittā bhavanti |",
  "S04n323:35": "ye ca tāḥ paśyanti,",
  "S04n323:36": "te vigatarāgamātmānaṃ saṃjānanti ||",
  "S04n323:37": "atha khalu sudhanaḥ śreṣṭhidārakaḥ prabhūtāyā upāsikāyāḥ pādau śirasābhivandya prabhūtāmupāsikāmanekaśatasahasrakṛtvaḥ pradakṣiṇīkṛtya purataḥ prāñjalīsthitvā evamāha-mayā ārye,",
  "S04n323:38": "anuttarāyāṃ samyaksaṃbodhau cittamutpāditam |",
  "S04n323:39": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n323:40": "kathaṃ pratipattavyam |",
  "S04n323:41": "śrutaṃ ca me āryā bodhisattvānāmavavādānuśāsanīṃ dadātīti |",
  "S04n323:42": "tadvadatu me āryā-kathaṃ bodhisattvena bodhisattvacaryāyāṃ śikṣitavyam,",
  "S04n323:43": "kathaṃ pratipattavyam |",
  "S04n323:44": "āha-ahaṃ kulaputra akṣayavyūhapuṇyakoṣasya bodhisattvavimokṣasya lābhinī |",
  "S04n323:45": "ito'haṃ kulaputra,",
  "S04n323:46": "ekapiṭharikāyā nānādhimuktān sattvān yathābhipretabhojanaiḥ saṃtarpayāmi nānāsūpairnānārasairnānāvarṇairnānāgandhaiḥ |",
  "S04n323:47": "ato'haṃ kulaputra ekapiṭharikāyāḥ sattvaśatamapi saṃtarpayāmi yathābhiprāyairbhojanaiḥ,",
  "S04n323:48": "sattvasahasramapi,",
  "S04n323:49": "sattvaśatasahasramapi,",
  "S04n323:50": "sattvakoṭīmapi,",
  "S04n323:51": "sattvakoṭīśatamapi,",
  "S04n323:52": "sattvakoṭīśatasahasramapi,",
  "S04n323:53": "sattvakoṭīniyutaśatasahasramapi,",
  "S04n323:54": "yāvadanabhilāpyānabhilāpyānapi sattvānnānānādhimuktān yathābhipretairbhojanaiḥ saṃtarpayāmi,",
  "S04n323:55": "saṃpravārayāmi,",
  "S04n323:56": "saṃtoṣayāmi,",
  "S04n323:57": "saṃpraharṣayāmi,",
  "S04n323:58": "saṃpramodayāmi,",
  "S04n323:59": "pariprīṇayāmi,",
  "S04n323:60": "āttamanaskān karomi |",
  "S04n323:61": "na caiṣā piṭharikā hīyate,",
  "S04n323:62": "na parihīyate,",
  "S04n323:63": "nonībhavati,",
  "S04n323:64": "na kṣīyate,",
  "S04n323:65": "na paryādānaṃ gacchati,",
  "S04n323:66": "na sīmāmupaiti,",
  "S04n323:67": "na niṣṭhāṃ gacchati |",
  "S04n323:68": "anena kulaputra paryāyeṇa jambudvīpaparamāṇurajaḥsamānapi sattvān,",
  "S04n323:69": "evaṃ cāturdvīpakalokadhātuparamāṇurajaḥ samānapi,",
  "S04n323:70": "sāhasralokadhātuparamāṇurajaḥsamānapi,",
  "S04n323:71": "dvisāhasralokadhātuparamāṇurajaḥsamānapi,",
  "S04n323:72": "trisāhasramahāsāhasralokadhātuparamāṇurajaḥsamānapi,",
  "S04n323:73": "yāvadanabhilāpyānabhilāpyabuddhakṣetraparamāṇurajaḥsamānapi sattvānupasaṃkrāntān nānādhimuktān yathābhipretairbhojanairnānāsūpairnānārasairnānāvarṇairnānāgandhaiḥ saṃtarpayāmi,",
  "S04n323:74": "saṃpravārayāmi,",
  "S04n323:75": "saṃtoṣayāmi,",
  "S04n323:76": "saṃpraharṣayāmi,",
  "S04n323:77": "saṃpramodayāmi,",
  "S04n323:78": "pariprīṇayāmi,",
  "S04n323:79": "āttamanaskān karomi |",
  "S04n323:80": "na ca eṣā piṭharikā hīyate,",
  "S04n323:81": "na parihīyate,",
  "S04n323:82": "nonībhavati,",
  "S04n323:83": "na kṣīyate,",
  "S04n323:84": "na paryādānaṃ gacchati,",
  "S04n323:85": "na sīmāmupaiti,",
  "S04n323:86": "na niṣṭhāṃ na paryantaṃ na pariniṣṭhāṃ gacchati |",
  "S04n323:87": "sacet kulaputra daśadiksarvalokadhātuparyāpannāḥ sarvasattvā madantikamupasaṃkrameyurnānādhimuktā nānābhiprāyāḥ,",
  "S04n323:88": "tānapi sarvān yathābhipretairbhojanaiḥ saṃtarpeyayam,",
  "S04n323:89": "yāvadāttamanaskān kuryām |",
  "S04n323:90": "yathā nānābhojanaiḥ evaṃ nānāpānavidhibhiḥ nānārasāgraiḥ nānāśayanairnānāvasraiḥ nānāpuṣpairnānāmālyairnānāgandhairnānādhūpairnānāvilepanairnānācūrṇairnānāratnairnānābharaṇairnānāratna-rathairnānāchatrairnānādhvajairnānāpatākābhirnānāvidhopakaraṇaviśeṣaiḥ saṃtarpayeyam,",
  "S04n323:91": "yāvadāttamanaskān kuryām |",
  "S04n323:92": "api tu khalu punaḥ kulaputra ye kecit pūrvasyāṃ diśi ekasmin,",
  "S04n323:93": "lokadhātau śrāvakapratyekabuddhā antimadehadhāriṇaḥ śrāvakapratyekabodhiphalamanuprāpnuvanti,",
  "S04n323:94": "sarve te mamāhāraṃ paribhujya |",
  "S04n323:95": "yathā pūrvasyāṃ diśi ekasmin lokadhātau,",
  "S04n323:96": "evaṃ ye lokadhātuśate,",
  "S04n323:97": "lokadhātusahasre,",
  "S04n323:98": "lokadhātuśatasahasre,",
  "S04n323:99": "lokadhātukoṭyām,",
  "S04n323:100": "lokadhātukoṭīśate,",
  "S04n323:101": "lokadhātukoṭīsahasre,",
  "S04n323:102": "lokadhātukoṭīśatasahasre,",
  "S04n323:103": "lokadhātukoṭīniyutaśatasahasreṣu,",
  "S04n323:104": "ye jambudvīpaparamāṇurajaḥsameṣu lokadhātuṣu cāturdvīpakalokadhātuparamāṇurajaḥsameṣu sāhasralokadhātuparamāṇurajaḥsameṣu dvisāhasralokadhātuparamāṇurajaḥsameṣu trisāhasramahāsāhasralokadhātuparamāṇurajaḥsameṣu ye kecit kulaputra,",
  "S04n323:105": "pūrvasyāṃ diśi yāvadanabhilāpyānabhilāpyabuddhakṣetraparamāṇurajaḥsameṣu lokadhātuṣu śrāvakapratyekabuddhā antimadehadhāriṇaḥ śrāvakapratyekabodhiphalamanuprāpnuvanti,",
  "S04n323:106": "sarve te mamāhāraṃ paribhujya |",
  "S04n323:107": "yathā pūrvasyāṃ diśi,",
  "S04n323:108": "evaṃ dakṣiṇāyāṃ paścimāyāmuttarāyāmuttarapūrvasyāṃ pūrvadakṣiṇāyāṃ dakṣiṇapaścimāyāṃ paścimottarāyāṃ adha ūrdhvāyāṃ diśi ||",
  "S04n323:109": "ye kecit, kulaputra,",
  "S04n323:110": "pūrvasyāṃ diśi ekasmin lokadhātau ekajātipratibaddhā bodhisattvāḥ,",
  "S04n323:111": "sarve te mamāhāraṃ paribhujya bodhimaṇḍe niṣadya sasainyaṃ māraṃ parājitya anuttarāṃ samyaksaṃbodhimabhisaṃbudhyante |",
  "S04n323:112": "yathā pūrvasyāṃ diśi ekasmin lokadhātau,",
  "S04n323:113": "evaṃ ye lokadhātuśate,",
  "S04n323:114": "lokadhātusahasre,",
  "S04n323:115": "lokadhātuśatasahasre lokadhātukoṭyāṃ lokadhātukoṭīśate lokadhātukoṭīsahasre lokadhātukoṭīśatasahasre lokadhātukoṭīniyutaśatasahasre,",
  "S04n323:116": "ye jambūdvīpaparamāṇurajaḥsameṣu lokadhātuṣu cāturdvīpakalokadhātuparamāṇurajaḥsameṣui sāhasralokadhātuparamāṇurajaḥsameṣu dvisāhasralokadhātuparamāṇurajaḥsameṣu trisāhasramahāsāhasralokadhātuparamāṇurajaḥsameṣuḥ,",
  "S04n323:117": "ye kecit kulaputra pūrvasyāṃ diśi yāvadanabhilāpyānabhilāpyabuddhakṣetraparamāṇurajaḥsameṣu lokadhātuṣvekajātipratibaddhā bodhisattvāḥ,",
  "S04n323:118": "sarve te mamāhāraṃ paribhujya bodhimaṇḍe niṣadya sasainyaṃ māraṃ parājitya anuttarāṃ samyaksaṃbodhimabhisaṃbudhyate |",
  "S04n323:119": "yathā pūrvasyāṃ diśi,",
  "S04n323:120": "evaṃ dakṣiṇāyāṃ paścimāyāmuttarāmuttarapūrvāyāṃ pūrvadakṣiṇāyāṃ dakṣiṇapaścimāyāṃ paścimottarāyāmadho diśi,",
  "S04n323:121": "ye kecit kulaputra,",
  "S04n323:122": "ūrdhvāyāṃ diśi ekasmin lokadhātāvekajātipratibaddhā bodhisattvāḥ,",
  "S04n323:123": "sarve te mamāhāraṃ paribhujya bodhimaṇḍe niṣadya sasainyaṃ māraṃ parājitya anuttarāṃ samyaksaṃbodhimabhisaṃbudhyante |",
  "S04n323:124": "yathordhvāyāṃ diśi ekasmin lokadhātau,",
  "S04n323:125": "evaṃ ye lokadhātuśate lokadhātusahasre lokadhātuśatasahasre lokadhātukoṭyāṃ lokadhātukoṭīśate lokadhātukoṭīsahasre lokadhātukoṭīśatasahasre lokadhātukoṭīniyutaśatasahasre ye jambūdvīpaparamāṇurajaḥsameṣu lokadhātuṣu cāturdvīpakalokadhātuparamāṇurajaḥsameṣu sāhasralokadhātuparamāṇurajaḥsameṣu dvisāhasralokadhātuparamāṇurajaḥsameṣu trisāhasramahāsāhasralokadhātuparamāṇurajaḥsameṣu ye kecitkulaputra ūrdhvāyāṃ diśi yāvadanabhilāpyānabhilāpyabuddhakṣetraparamāaṇurajaḥsameṣu lokadhātuṣu ekajātipratibaddhā bodhisattvāḥ,",
  "S04n323:126": "sarve te mamāhāraṃ paribhujya bodhimaṇḍe niṣadya sasainyaṃ māraṃ parājitya anuttarāṃ samyaksaṃbodhimabhisaṃbudhyante ||",
  "S04n323:127": "paśyasi tvaṃ kulaputra imāni daśastrīsahasrāṇi mama parivāram?",
  "S04n323:128": "āha-paśyāmi ārye |",
  "S04n323:129": "āha-etatpramukhāni kulaputra strīṇāṃ daśāsaṃkhyeyaśatasahasrāṇi mama sabhāgacaritāni ekapraṇidhānāni ekakuśalamūlāni ekaniryāṇavyūhāni ekādhimuktipathaviśuddhāni mama sabhāgasmṛtiviśuddhāni sabhāgagativiśuddhāni sabhāgabudhyapramāṇāni sabhāgendriyapratilabdhāni sabhāgacittaspharaṇāni sabhāgagocaraviṣayāṇi sabhāgadharmanayāvatīrṇāni sabhāgārthaviniścatāni sabhāgadharmārthodyotanāni sabhāgarūpaviśuddhāni sabhāgabalāpramāṇāni,",
  "S04n323:130": "sabhāgavairyāparājitāni sabhāgadharmarutaghoṣāṇi,",
  "S04n323:131": "sabhāgasvaraviśuddhāni,",
  "S04n323:132": "sarvavyavahāreṣu sabhāgaguṇaviśuddhāni,",
  "S04n323:133": "apramāṇaguṇavarṇatayā sabhāgakarmaviśuddhāni,",
  "S04n323:134": "anavadyakarmavipākaviśuddhyā sabhāgamahāmaitrīspharaṇāni,",
  "S04n323:135": "sarvajagatparitrāṇatayā sabhāgamahākaruṇāspharaṇāni,",
  "S04n323:136": "sarvajagatparipācanākhedatayā sabhāgakāyakarmaviśuddhāni,",
  "S04n323:137": "yathāśayasarvasattvasaṃtoṣaṇakāyasaṃdarśanatayā sabhāgavākkarmaviśuddhāni dharmadhātuniruktivyavahāreṣu,",
  "S04n323:138": "sabhāgopasaṃkramaṇāni sarvabuddhaparṣanmaṇḍaleṣu,",
  "S04n323:139": "sabhāganirjavanāni sarvabuddhakṣetreṣu,",
  "S04n323:140": "sarvabuddhapūjopasthānatāyai sabhāgapratyakṣajñānāni sarvadharmanayānugameṣu,",
  "S04n323:141": "sabhāgacaryāviśuddhāni sarvabodhisattvabhūmipratilābheṣu |",
  "S04n323:142": "etāni kulaputra daśastrīsahasrāṇi ekakṣaṇena daśa diśaḥ spharanti,",
  "S04n323:143": "yadutaikajātipratibaddhān bodhisattvān bhojanena pratipādanatāyai asyā eva piṭharikāyā bhojanamādāya |",
  "S04n323:144": "daśa diśaḥ spharanti asyā eva piṭharikāyā bhojanamādāya |",
  "S04n323:145": "daśa diśaḥ spharanti caramabhavikān sarvaśrāvakapratyekabuddhayānikān piṇḍapātena pratipādanatāyai |",
  "S04n323:146": "spharitvā sarvapretagaṇān bhojanena saṃtarpayanti |",
  "S04n323:147": "sā ahaṃ kulaputra asyā eva piṭharikāyā devān devabhojanena saṃtarpayāmi |",
  "S04n323:148": "nāgānnāgabhojanena,",
  "S04n323:149": "yakṣān yakṣabhojanena,",
  "S04n323:150": "gandharvān gandharvabhojanena,",
  "S04n323:151": "asurānasurabhojanena,",
  "S04n323:152": "garuḍān garuḍabhojanena,",
  "S04n323:153": "kinnarān kinnarabhojanena,",
  "S04n323:154": "mahoragān mahoragabhojanena,",
  "S04n323:155": "manuṣyān manuṣyabhojanena,",
  "S04n323:156": "amanuṣyānamanuṣyabhojanena saṃtarpayāmi |",
  "S04n323:157": "āgamayasva kulaputra muhūrtaṃ yāvatpratyakṣo bhaviṣyasi |",
  "S04n323:158": "samantarabhaṣitā ceyaṃ vāk prabhūtayopāsikayā,",
  "S04n323:159": "atha tāvadeva aparimāṇāḥ sattvāḥ pūrveṇa gṛhadvāreṇa praviśanti sma yaduta prabhūtayopāsikayā pūrvapraṇidhānanimantritāḥ |",
  "S04n323:160": "evaṃ dakṣiṇena paścimeṇottareṇa gṛhadvāreṇa aparimāṇāḥ sattvāḥ praviśanti sma yaduta prabhūtayopāsikayā pūrvapraṇidhānanimantritāḥ |",
  "S04n323:161": "tān prabhūtopāsikā teṣvāsaneṣu niṣadya yathābhipretairbhojanairnānāsūpairnānārasairnānāvarṇairnānāgandhaiḥ saṃtarpayati,",
  "S04n323:162": "saṃpravārayati,",
  "S04n323:163": "saṃtoṣayati,",
  "S04n323:164": "saṃpraharṣayati,",
  "S04n323:165": "saṃpramodayati pariprīṇayati,",
  "S04n323:166": "āttamanaskān karoti |",
  "S04n323:167": "yathā nānābhojanaiḥ,",
  "S04n323:168": "evaṃ nānāpānavidhibhiḥ,",
  "S04n323:169": "nānārasāgraiḥ,",
  "S04n323:170": "nānāsanaiḥ,",
  "S04n323:171": "nānāśayanaiḥ nānāyānairnānāvastraiḥ nānāpuṣpairnānāmālyaiḥ nānāgandhairnānādhūpaiḥ nānāvilepanairnānācūrṇaiḥ nānābharaṇaiḥ nānāratnarathaiḥ nānāchatrairnānādhvajairnānāpatākābhiḥ nānāvidhopakaraṇaviśeṣaiḥ saṃtarpayati,",
  "S04n323:172": "yāvadāttamanaskān karoti |",
  "S04n323:173": "devān devabhojanena saṃtarpayati |",
  "S04n323:174": "nāgān yakṣān gandharvānasurān garuḍān kinnarān mahoragān manuṣyānamanuṣyān tattadeva bhojanena saṃtarpayati yāvadāttamanaskān karoti |",
  "S04n323:175": "na ca sā piṭharikā hīyate,",
  "S04n323:176": "na parihīyate,",
  "S04n323:177": "nonībhavati,",
  "S04n323:178": "na kṣīyate,",
  "S04n323:179": "na paryādānaṃ gacchati,",
  "S04n323:180": "na sīmāmupaiti,",
  "S04n323:181": "na niṣṭhāṃ na paryantaṃ na pariniṣṭhāṃ gacchati ||",
  "S04n323:182": "atha khalu prabhūtopāsikā sudhanaṃ śreṣṭhidārakamevamāha-etamahaṃ kulaputra akṣayavyūhapuṇyakośaṃ bodhisattvavimokṣaṃ jānāmi |",
  "S04n323:183": "kiṃ mayā śakyamakṣayapuṇyānāṃ bodhisattvānāṃ mahāpuṇyasāgarākṣayatayā,",
  "S04n323:184": "gaganakalpānāṃ susaṃbhūtavipulapuṇyopacayatayā,",
  "S04n323:185": "cintārājamaṇiratnakalpānāṃ sarvajagatpraṇidhipūraṇatayā,",
  "S04n323:186": "mahāpuṇyacakravālānāṃ sarvajagatkuśalamūlārakṣaṇatayā,",
  "S04n323:187": "mahāpuṇyameghānāṃ sarvajagadratnapāṇyabhipravarṣaṇatayā,",
  "S04n323:188": "mahāpuṇyakośādhyakṣāṇāṃ dharmanagaradvāravivaraṇatayā,",
  "S04n323:189": "mahāpuṇyapradīpānāṃ sarvajagaddāridryāndhakāravidhamanatayā caryāṃ jñātuṃ guṇān vā vaktum ||",
  "S04n323:190": "gaccha kulaputra,",
  "S04n323:191": "ihaiva dakṣiṇāpathe mahāsaṃbhavaṃ nāma nagaram |",
  "S04n323:192": "tatra vidvānnāṃ gṛhapatiḥ prativasati |",
  "S04n323:193": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n323:194": "kathaṃ pratipattavyam ||",
  "S04n323:195": "atha khalu sudhanaḥ śreṣṭhidārakaḥ prabhūtāyā upāsikāyāḥ pādau śirasābhivandya prabhūtāmupāsikāmanekaśatasahasrakṛtvaḥ pradakṣiṇīkṛtya punaḥ punaravalokya prabhūtāyā upāsikāyā darśanāvitṛpto'ntikātprakrāntaḥ || 14 ||"
}