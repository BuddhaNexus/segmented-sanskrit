{
  "SA20n1350:0": "ekādaśo'dhikāraḥ",
  "SA20n1350:1": "dharmaparyeṣṭyadhikāre ālambanaparyeṣṭau catvāraḥ ślokāḥ |",
  "SA20n1350:2": "piṭakatrayaṃ dvayaṃ vā [ca? ]",
  "SA20n1350:3": " saṃgrahataḥ kāraṇairnavabhiriṣṭam |",
  "SA20n1350:4": "vāsanabodhanaśamanaprativedhaistadvimocayati ||1 ||",
  "SA20n1350:5": "sūtrābhidharmavinayāścaturvidhārthā matāḥ samāsena |",
  "SA20n1350:6": "teṣāṃ jñānāddhīmānsarvākārajñatāmeti ||2 ||",
  "SA20n1350:7": "āśrayato lakṣaṇato dharmādarthācca sūcanātsūtram |",
  "SA20n1350:8": "abhimukhato 'thābhīkṣṇyādabhibhavagatito 'bhidharmaśca ||3 ||",
  "SA20n1350:9": "āpatterūtthānādvyutthānānniḥsṛteścavinayatvam |",
  "SA20n1350:10": "pudgalataḥ prajñapteḥ pravibhāgaviniścayāccaiva ||4 ||",
  "SA20n1350:11": "ālambanaṃ mato dharmaḥ ādhyātmaṃ bāhyakaṃ[dvayam?] |",
  "SA20n1350:12": "[lābho dvayordvayārthena dvayoścānupalambhataḥ] ||5 ||",
  "SA20n1350:13": "manojalpairyathoktārthaprasannasya pradhāraṇāt |",
  "SA20n1350:14": "arthakhyānasya jalpācca nāmni sthānācca cetasaḥ ||6 ||",
  "SA20n1350:15": "dharmālambanalābhaḥ syāttribhirjñānaiḥ śrutādibhiḥ |",
  "SA20n1350:16": "trividhālambanalābhaśca pūrvoktastatsamāśritaḥ ||7 ||",
  "SA20n1350:17": "tridhātukaḥ kṛtyakaraḥ sasaṃbādhāśrayo 'paraḥ |",
  "SA20n1350:18": "adhimuktiniveśī ca tīvracchandakaro 'paraḥ ||8 ||",
  "SA20n1350:19": "hīnapūrṇāśrayo dvedhā sajalpo'jalpa eva ca |",
  "SA20n1350:20": "jñānena saṃprayuktaśca yogopaniṣadātmakaḥ ||9 ||",
  "SA20n1350:21": "saṃbhinnālambanaścāsau vibhinnālambanaḥ sa ca |",
  "SA20n1350:22": "pañcadhā saptadhā caiva parijñā pañcadhā 'sya ca ||10 ||",
  "SA20n1350:23": "catvāraḥ saptatriṃśacca ākārā bhāvanāgatāḥ |",
  "SA20n1350:24": "mārgadvayasvabhāvo 'sau dvyunuśaṃsaḥ pratīcchakaḥ ||11 ||",
  "SA20n1350:25": "prayogī vaśavartī ca parītto vipulātmakaḥ |",
  "SA20n1350:26": "yogināṃ hi manaskāra eṣa sarvātmako mataḥ ||12 ||",
  "SA20n1350:27": "tatvaṃ yatsatataṃ dvayena rahitaṃ,",
  "SA20n1350:28": "bhrānteśca saṃniśrayaḥ,",
  "SA20n1350:29": "śakyaṃ naiva ca sarvathābhilapituṃ yañcāprapañcātmakam |",
  "SA20n1350:30": "jñeyaṃ heyamatho viśodhyamamalaṃ yacca prakṛtyā matam |",
  "SA20n1350:31": "yasyākāśasuvarṇavārisadṛśī kleśādviśuddhirmatā ||13 ||",
  "SA20n1350:32": "na khalu jagati tasmādvidyate kiṃcidanya-",
  "SA20n1350:33": "jjagadapi tadaśeṣaṃ tatra saṃmūḍhabuddhi |",
  "SA20n1350:34": "kathamayamabhirūḍho lokamohaprakāro |",
  "SA20n1350:35": "yadasadabhiniviṣṭaḥ satsamantādvihāya ||14 ||",
  "SA20n1350:36": "yathā māyā tathā'bhūtaparikalpo nirucyate |",
  "SA20n1350:37": "yathā māyākṛtaṃ tadvat dvayabhrāntirnirucyate ||15 ||",
  "SA20n1350:38": "yathā[']tasmitra tadbhāvaḥ paramārthastatheṣyate |",
  "SA20n1350:39": "yathā tasyopalabdhistu tathā saṃvṛtisatyatā ||16 ||",
  "SA20n1350:40": "tadabhāve yathā vyaktistannimittasya labhyate |",
  "SA20n1350:41": "tathāśrayaparāvṛttāvasatkalpasya labhyate ||17 ||",
  "SA20n1350:42": "tannimitte yathā loko hyabhrāntaḥ kāmataścaret |",
  "SA20n1350:43": "parāvṛttāvaparyastaḥ kāmacārī tathā patiḥ [yatiḥ] ||18 ||",
  "SA20n1350:44": "tadākṛtiśca tatrāsti tadbhāvaśca na vidyate |",
  "SA20n1350:45": "tasmādastitvanāstitvaṃ māyādiṣu vidhīyate ||19 ||",
  "SA20n1350:46": "na bhāvastatra cābhāvo nābhāvo bhāva eva ca |",
  "SA20n1350:47": "bhāvābhāvāviśeṣaśca māyādiṣu vidhīyate ||20 ||",
  "SA20n1350:48": "tathā dvayābha[bhāsa? ]",
  "SA20n1350:49": "tātrāsti tadbhāvaśca na vidyate |",
  "SA20n1350:50": "tasmādastitvanāstitvaṃ rūpādiṣu vidhīyate ||21 ||",
  "SA20n1350:51": "na bhāvastatra cābhāvo nābhāvo bhāva eva ca |",
  "SA20n1350:52": "bhāvābhāvāviśeṣaśca rūpādiṣu vidhīyate ||22 ||",
  "SA20n1350:53": "samāropāpavādābha[nta? ]",
  "SA20n1350:54": "pratiṣedhārthamiṣyate |",
  "SA20n1350:55": "hīnayānena yānasya pratiṣedhārthameva ca ||23 ||",
  "SA20n1350:56": "bhrānternimittaṃ bhrāntiśca rūpavijñaptiriṣyate |",
  "SA20n1350:57": "arūpiṇī ca vijñaptirabhāvātsyānna cetarā ||24 ||",
  "SA20n1350:58": "māyāhastyākṛtigrāhabhrānterdvayamudāhṛtam |",
  "SA20n1350:59": "dvayaṃ tatra yathā nāsti dvayaṃ caivopalabhyate ||25 ||",
  "SA20n1350:60": "bimbasaṃkalikāgrāhabhrānterdvayamudāhṛtam |",
  "SA20n1350:61": "dvayaṃ tatra yathā nāsti dvayaṃ caivopalabhyate ||26 ||",
  "SA20n1350:62": "tathā bhāvāttathā'bhāvād bhāvābhāva[vā?]viśeṣataḥ |",
  "SA20n1350:63": "sadasanto 'tha māyābhā ye dharmā bhrāntilakṣaṇāḥ ||27 ||",
  "SA20n1350:64": "tathā 'bhāvāttathā ' bhāvāttathā 'bhāvādalakṣaṇāḥ |",
  "SA20n1350:65": "māyopamāśca nirdiṣṭā ye dharmāḥ prātipakṣikāḥ ||28 ||",
  "SA20n1350:66": "māyārājeva cānyena māyārājñā parājitaḥ |",
  "SA20n1350:67": "ye sarvadharmān paśyanti nirmārāste jinātmajāḥ ||29 ||",
  "SA20n1350:68": "māyāsvapnamarīcibimbasadṛśāḥ prodbhāsaśrutkomapā",
  "SA20n1350:69": "vijñeyodakacandrabimbasadṛśā nirmāṇatulyāḥ punaḥ |",
  "SA20n1350:70": "ṣaṭ ṣaṭ dvau ca punaśca ṣaṭ dvayamatā ekaikaśaśca trayaḥ",
  "SA20n1350:71": "saṃskārāḥ khalu tatra tatra kathitā buddhairvibuddhottamaiḥ ||30 ||",
  "SA20n1350:72": "abhūtakalpo na bhūto nābhūto 'kalpa eva ca |",
  "SA20n1350:73": "na kalpo nāpi cākalpaḥ sarvaṃ jñeyaṃ nirucyate ||31 ||",
  "SA20n1350:74": "svadhātuto dvayābhāsāḥ sāvidyākleśavṛttayaḥ |",
  "SA20n1350:75": "vikalpāḥ saṃpravartante dvayadravyavivarjitāḥ ||32 ||",
  "SA20n1350:76": "ālambanaviśeṣāptiḥ svadhātusthānayogataḥ |",
  "SA20n1350:77": "ta eva hyadvayābhāsā vartante carmakāṇḍavat ||33 ||",
  "SA20n1350:78": "cittaṃ dvayaprabhāsaṃ rāgādyābhāsamiṣyate tadvat |",
  "SA20n1350:79": "śraddhādyābhāsaṃ na tadanyo dharmaḥ kliṣṭakuśalo 'sti ||34 ||",
  "SA20n1350:80": "yathā dvayapratibhāsādanyo na dvayalakṣaṇaḥ |",
  "SA20n1350:81": "iti cittaṃ citrābhāsaṃ citrākāraṃ pravartate ||35 ||",
  "SA20n1350:82": "lakṣyaṃ ca lakṣaṇaṃ caiva lakṣaṇā ca prabhedataḥ |",
  "SA20n1350:83": "anugrahārthaṃ sattvānāṃ saṃbuddhaiḥ saṃprakāśitā ||36 ||",
  "SA20n1350:84": "sadṛṣṭikaṃ ca yaccittaṃ tatrāvasthāvikāritā |",
  "SA20n1350:85": "lakṣyametatsamāsena hyapramāṇaṃ prabhedataḥ ||37 ||",
  "SA20n1350:86": "yathājalpārthasaṃjñāyā nimittaṃ tasya vāsanā |",
  "SA20n1350:87": "tasmādapyarthavikhyānaṃ parikalpitalakṣaṇaṃ ||38 ||",
  "SA20n1350:88": "yathā nāmārthamarthasya nāmnaḥ prakhyānatā ca yā |",
  "SA20n1350:89": "asaṃ[sat?] kalpanimittaṃ hi parikalpitalakṣaṇam ||39 ||",
  "SA20n1350:90": "trividhatrividhābhāso grāhyagrāhakalakṣaṇaḥ |",
  "SA20n1350:91": "abhūtaparikalpo hi paratantrasya lakṣaṇam ||40 ||",
  "SA20n1350:92": "abhāvabhāvatā yā ca bhāvābhāvasamānatā |",
  "SA20n1350:93": "aśāntaśāntā 'kalpā ca pariniṣpannalakṣaṇam ||41 ||",
  "SA20n1350:94": "niṣpa[ṣya]ndadharmamālambya yoniśo manasikriyā |",
  "SA20n1350:95": "cittasya dhātau sthānaṃ ca sadasattārthapaśyanā ||42 ||",
  "SA20n1350:96": "samatāgamanaṃ tasminnāryagotraṃ hi nirmalam |",
  "SA20n1350:97": "samaṃ viśiṣṭamanyūnānadhikaṃ lakṣaṇā matā ||43 ||",
  "SA20n1350:98": "padārthadehanirbhāsaparāvṛttiranāsravaḥ |",
  "SA20n1350:99": "dhāturbījaparāvṛtteḥ sa ca sarvatragāśrayaḥ ||44 ||",
  "SA20n1350:100": "caturdhā vaśitā vṛttermanasaścodgrahaśca ca |",
  "SA20n1350:101": "vikalpasyāvikalpe hi kṣetre jñāne'tha karmaṇi ||45 ||",
  "SA20n1350:102": "acalāditribhūmau ca vaśitā sā caturvidhā |",
  "SA20n1350:103": "dvidhaikasyāṃ tadanyasyāmekaikā vaśitā matā ||46 ||",
  "SA20n1350:104": "viditvā nairātmyaṃ dvividhamiha dhīmānbhavagataṃ",
  "SA20n1350:105": "samaṃ tacca jñātvā praviśati sa tatvaṃ grahaṇataḥ |",
  "SA20n1350:106": "tatastatra sthānānmanasa iha na khyāti tadapi",
  "SA20n1350:107": "tadakhyānaṃ muktiḥ parama upalambhasya vigamaḥ ||47 ||",
  "SA20n1350:108": "ādhāre saṃbhārādādhāne sati hi nāmamātraṃpaśyan |",
  "SA20n1350:109": "paśyati hi nāmamātraṃ tatpaśyaṃstacca naiva paśyati bhūyaḥ ||48 ||",
  "SA20n1350:110": "cittametatsadauṣṭhulyamātmadarśanapāśitam |",
  "SA20n1350:111": "pravartate nivṛttistu tadadhyātmasthitermatā ||49 ||",
  "SA20n1350:112": "svayaṃ svenātmanā 'bhāvātsvabhāve cānavasthiteḥ |",
  "SA20n1350:113": "grāhavattadā[da]bhāvācca niḥsvabhāvatvamiṣyate ||50 ||",
  "SA20n1350:114": "[niḥsvabhāvatayā siddhā uttarottaraniśrayāḥ |",
  "SA20n1350:115": "anutpādo 'nirodhaścādiśantiḥ parinirvṛtiḥ ||51 ||]",
  "SA20n1350:116": "ādau tatve 'nyatve svalakṣaṇe svayamathānyathābhāve |",
  "SA20n1350:117": "saṃkleśe 'tha viśeṣe kṣāntiranutpattidharmoktā ||52 ||",
  "SA20n1350:118": "dharma nairātmyamuktīnāṃ tulyatvāt gotrabhedataḥ |",
  "SA20n1350:119": "dvyāśayāpteśca nirmāṇātparyantādekayānatā ||53 ||",
  "SA20n1350:120": "ākarṣaṇārthamekeṣāmanyasaṃdhāraṇāya ca |",
  "SA20n1350:121": "deśitāniyatānāṃ hi saṃbuddhairekayānatā ||54 ||",
  "SA20n1350:122": "śrāvako 'niyato dvedhā dṛṣṭādṛṣṭārthayānataḥ |",
  "SA20n1350:123": "dṛṣṭārtho vītarāgaścāvītarāgo 'pyasau mṛduḥ ||55 ||",
  "SA20n1350:124": "tau ca labdhāryamārgasya bhaveṣu pariṇāmanāt |",
  "SA20n1350:125": "acintyapariṇāmikyā upapattyā samanvitau ||56 ||",
  "SA20n1350:126": "praṇidhānavaśādeka upapattiṃ prapadyate |",
  "SA20n1350:127": "eko 'nāgāmitāyogānnirmāṇaiḥ pratipadyate ||57 ||",
  "SA20n1350:128": "nirvāṇābhiratatvācca tau dhandhagatikau matau |",
  "SA20n1350:129": "punaḥ punaḥ svacittasya samudācārayogataḥ ||58 ||",
  "SA20n1350:130": "so 'kṛtārtho hyabuddhe ca jāto dhyānārthamudyataḥ |",
  "SA20n1350:131": "nirmāṇārthī tadāśritya parāṃ bodhimavāpnute ||59 ||",
  "SA20n1350:132": "vidyāsthāne pañcavidhe yogamakṛtvā sarvajñatvaṃ naiti kathaṃcitparamāryaḥ |",
  "SA20n1350:133": "ityanyeṣāṃ nigrahaṇānugrahaṇāya svājñārthaṃ vā tatra karotyeva sa yogam ||60 ||",
  "SA20n1350:134": "hetūpalabdhituṣṭiśca niśrayatadanusmṛtiḥ |",
  "SA20n1350:135": "sādhāraṇaphalecchā ca yathābodhādhimucyanā ||61 ||",
  "SA20n1350:136": "caturvidhānubhāvena prīyaṇā khedaniścayaḥ |",
  "SA20n1350:137": "vipakṣe pratipakṣe ca pratipattiścaturvidhā ||62 ||",
  "SA20n1350:138": "prasādaḥ saṃpratīkṣā ca dānacchandaḥ paratra ca |",
  "SA20n1350:139": "saṃnāhaḥ praṇidhānaṃ ca abhinandamanaskriyā ||63 ||",
  "SA20n1350:140": "śaktilābhe sadautsukyaṃ dānādau ṣaḍvidhedyanam |",
  "SA20n1350:141": "paripāke'tha pūjāyāṃ sevāyāmanukampanā ||64 ||",
  "SA20n1350:142": "akṛte kukṛte lajjā kaukṛtyaṃ viṣaye ratiḥ |",
  "SA20n1350:143": "amitrasaṃjñā khede ca racanodbhāvanāmatiḥ ||65 ||",
  "SA20n1350:144": "dānādayaḥ pratisaraṇaṃ sambodhau neśvarādayaḥ |",
  "SA20n1350:145": "doṣāṇāṃ ca guṇānāṃ ca pratisaṃvedanād [?]dvayoḥ ||66 ||",
  "SA20n1350:146": "cayānusmaraṇaprītirmāhārthyasya ca darśanam |",
  "SA20n1350:147": "yoge 'bhilāṣo 'vikalpe taddhṛtyāṃ pratyayāgame ||67 ||",
  "SA20n1350:148": "saptaprakārāsadgrāhavyutthāne śaktidarśanam |",
  "SA20n1350:149": "āścaryaṃ cāpyanāścaryaṃ saṃjñā caiva caturvidhā ||68 ||",
  "SA20n1350:150": "samatā sarvasattveṣu dṛṣṭiścāpi mahātmikā |",
  "SA20n1350:151": "paraguṇapratikārastrayāśāstirnirantaraḥ ||69 ||",
  "SA20n1350:152": "buddhapraṇītānuṣṭhānādarvāgasthānacetanāt[cetanā] |",
  "SA20n1350:153": "taddhānivṛddhyā sattveṣu anāmodaḥ pramodanā ||70 ||",
  "SA20n1350:154": "prativarṇikāyāṃ[varṇikā]bhūtāyāṃ bhāvanāyāṃ ca nārūciḥ |",
  "SA20n1350:155": "nādhivāsamanaskāro vyākṛtaniyate spṛhā ||71 ||",
  "SA20n1350:156": "āyatyāṃ darśanādvṛtticetanā samatekṣaṇā |",
  "SA20n1350:157": "agradharmeṣu vṛttyā ca agratvātmāvadhāraṇāt[dhāraṇā] ||72 ||",
  "SA20n1350:158": "ete śubhamanaskārā daśapāramitānvayāḥ |",
  "SA20n1350:159": "sarvadā bodhisattvānāṃ dhātupuṣṭau bhavanti hi ||73 ||",
  "SA20n1350:160": "puṣṭeradhyāśayato mahatī paryeṣṭiriṣyate dhīre |",
  "SA20n1350:161": "savivāsā hyavivāsā tathaiva vaibhutvikī teṣām ||74 ||",
  "SA20n1350:162": "asakāyā laghu[labdha]kāyā prapūrṇakāyā ca bodhisattvānām |",
  "SA20n1350:163": "bahumānasūkṣmamānā nirmāṇā caiṣaṇābhimatā ||75 ||",
  "SA20n1350:164": "rūpārūpe dharmo lakṣaṇahetustathaiva cārogyaṃ[gye] |",
  "SA20n1350:165": "aiśvarye 'bhijñābhistadakṣayatve ca dhīrāṇām ||76 ||",
  "SA20n1350:166": "abhāvabhāvādhyapavādakalpa ekatvanānāsvaviśeṣakalpāḥ |",
  "SA20n1350:167": "yathārthanāmābhiniveśakalpāḥ jinātmajaiḥ saṃparivarjanīyāḥ ||77 ||",
  "SA20n1350:168": "iti śubhamatiretya yatnamugraṃ dvayaparyeṣitadharmatāsatatvaḥ ||",
  "SA20n1350:169": "pratiśaraṇamataḥ sadā prajānāṃ bhavati guṇaiḥ sa samudravatprapūrṇaḥ ||78 ||",
  "SA20n1350:170": " || mahāyānasūtrālaṃkāre dharmaparyeṣṭyadhikāra ekādaśaḥ ||"
}