{
  "S03n240:0": "17. kumbha-jātakam",
  "S03n240:1": "anekadoṣopasṛṣṭamatikaṣṭaṃ madyapānamiti sādhavaḥ paramapyasmādvārayanti prāgevātmānamiti |",
  "S03n240:2": "tadyathānuśrūyate-",
  "S03n240:3": "bodhisattvaḥ kila karuṇātiśayaparibhāvitamatiḥ parahitasukhopapādanaparaḥ puṇyāṃ pratipadamudbhāvayandānadamasaṃyamādibhiḥ kadācicchakrā devānāmindro babhūva |",
  "S03n240:4": "sa prakarṣiṇāmapi divyānāṃ viṣayasukhānāṃ nikāmalābhī sannapi karuṇāvaśagatvānnaiva lokārthacaryāsamudyogaśithilaṃ manaścakāra |",
  "S03n240:5": "prāyeṇa lakṣmīmadiropayogājjāgarti naivātmahite'pi lokaḥ |",
  "S03n240:6": "surendralakṣmyāpi tu nirmado'sāvabhūtparārtheṣvapi jāgarūkaḥ ||1 ||",
  "S03n240:7": "anekatīvravyasanātureṣu sattveṣu bandhuṣviva jātahārdaḥ |",
  "S03n240:8": "dhairyātsvabhāvajñatayāśritaśca nāsau visasmāra parārthacaryām ||2 ||",
  "S03n240:9": "atha kadācitsa mahātmā manuṣyalokamavalokayannanukampāsamāvarjitena maitrasnigdhena svabhāvamahatā cakṣuṣā dadarśa sarvamitraṃ nāma rājānamakalyāṇamitrasaṃparkadoṣāt sapaurajānapadaṃ madyapānaprasaṅgābhimukham |",
  "S03n240:10": "tatra cāsyādoṣadarśitāmavekṣya mahādoṣatāṃ ca madyapānasya sa mahātmā mahatyā karuṇayā samāpīḍyamānahṛdayaścintāmāpede |",
  "S03n240:11": "kaṣṭā bateyamāpadāpatitā lokasya |",
  "S03n240:12": "pramukhasvādu pānaṃ hi doṣadarśanaviklavān |",
  "S03n240:13": "śreyaso'paharatyeva ramaṇīyamivāpatham ||3 ||",
  "S03n240:14": "tatkimatra prāptakālaṃ syāt ?",
  "S03n240:15": "bhavatu dṛṣṭam |",
  "S03n240:16": "pradhānabhūtasya viceṣṭitāni jano'nukartuṃ niyatasvabhāvaḥ |",
  "S03n240:17": "ityatra rājaiva cikitsanīyaḥ śubhāśubhaṃ tatprabhavaṃ hi loke ||4 ||",
  "S03n240:18": "iti viniścitya sa mahāsattvastaptakāñcanavarṇamāparuṣodgrathitajaṭāviṭapadharaṃ valkalājinasaṃvītamojasvi brāhmaṃ vapurabhinirmāya surāpūrṇaṃ ca vāmapārśvasthaṃ nātibṛhantaṃ kumbhaṃ sarvamitrasya rājñaḥ pariṣadi saṃniṣaṇṇasya prastāvopanatāsu pravṛttāsu surāsavaśīdhumaireyamadhukathāsu purato'ntarikṣe prādurabhūt |",
  "S03n240:19": "vismayabahumānāvarjitena ca prāñjalinā tena janenābhyutthāya pratyarcyamānaḥ sajala iva jaladharo gambhīramabhi dannuccairuvāca-",
  "S03n240:20": "puṣpamālāhasatkaṇṭhamimaṃ bharitamākaṇṭham |",
  "S03n240:21": "avataṃsakṛtākumbhaṃ kretumicchati kaḥ kumbham ||5 ||",
  "S03n240:22": "savalayamiva puṣpamālayā pravitatayānilakampalīlayā |",
  "S03n240:23": "kisalayaracanāsamutkaṭaṃ ghaṭamimamicchati kaḥ krayeṇa vaḥ ||6 ||",
  "S03n240:24": "athainaṃ sa rājā vismayāvarjitakautūhalaḥ sabahumānamīkṣamāṇaḥ kṛtāñjaliruvāca-",
  "S03n240:25": "dīptyā navārka iva cārutayā śaśīva",
  "S03n240:26": "saṃlakṣyase ca vapuṣānyatamo munīnām |",
  "S03n240:27": "tadvaktumarhasi yathā vidito'si loke",
  "S03n240:28": "saṃbhāvanā hi guṇatastvayi no vicitrā ||7 ||",
  "S03n240:29": "śakra uvāca-",
  "S03n240:30": "paścādapi jñāsyasi yo'hamasmi ghaṭaṃ tvidaṃ kretumito ghaṭasva |",
  "S03n240:31": "na ced bhayaṃ te paralokaduḥkhādihaiva tīvravyasanāgamādvā ||8 ||",
  "S03n240:32": "rājovāca-apūrvaḥ khalvayamatrabhavataḥ paśya vikrayārambhaḥ |",
  "S03n240:33": "guṇasaṃvarṇanaṃ nāma doṣāṇāṃ ca nigūhanam |",
  "S03n240:34": "prasiddha iti lokasya paṇyānāṃ vikrayakramaḥ ||9 ||",
  "S03n240:35": "yukto vānṛtabhīrūṇāṃ tvadvidhānāmayaṃ vidhiḥ |",
  "S03n240:36": "na hi kṛcchre'pi saṃtyaktuṃ satyamicchanti sādhavaḥ ||10 ||",
  "S03n240:37": "tadācakṣva mahābhāga pūrṇaḥ kasya ghaṭo nvayam |",
  "S03n240:38": "kiṃ vā vinimaye prāpyamasmattastvādṛśairapi ||11 ||",
  "S03n240:39": "śakra uvāca-śrūyatāṃ mahārāja !",
  "S03n240:40": "nāyaṃ toyadavicyutasya payasaḥ pūrṇo na tīrthāmbhasaḥ",
  "S03n240:41": "kaiñjalkasya sugandhino na madhunaḥ sarpirviśeṣasya vā |",
  "S03n240:42": "na kṣīrasya vijṛmbhamāṇakumudavyabhrendupādacchaveḥ",
  "S03n240:43": "pūrṇaḥ pāpamayasya yasya tu ghaṭastasya prabhāvaṃ śṛṇu ||12 ||",
  "S03n240:44": "yatpītvā madadoṣavihvalatayā svatantraścaran",
  "S03n240:45": "deśeṣvaprapateṣvapi prapatito mandaprabhāvasmṛtiḥ |",
  "S03n240:46": "bhakṣyābhakṣyavicāraṇāvirahitastattatsamāsvādayet",
  "S03n240:47": "tatsaṃpūrṇamimaṃ gataṃ krayapathaṃ krīṇīta kumbhādhamam ||13 ||",
  "S03n240:48": "anīśaḥ sve citte vicarati yayā saṃhṛtamati-",
  "S03n240:49": "rdviṣāṃ hāsāyāmaṃ samupajanayangauriva jaḍaḥ |",
  "S03n240:50": "sadomadhye nṛtyetsvamukhapaṭahenāpi ca yayā",
  "S03n240:51": "krayārhā seyaṃ vaḥ śubhavirahitā kumbhanihitā ||14 ||",
  "S03n240:52": "pītvocitāmapi jahāti yayātmalajjāṃ",
  "S03n240:53": "nirgranthavadvasanasaṃyamakhedamuktaḥ |",
  "S03n240:54": "dhīraṃ caretpathiṣu paurajanākuleṣu",
  "S03n240:55": "sā paśyatāmupagatā nihitātra kumbhe ||15 ||",
  "S03n240:56": "yatpītvā vamathusamudgatānnaliptā",
  "S03n240:57": "niḥśaṅkaiḥ śvabhiravalihyamānavaktrāḥ |",
  "S03n240:58": "niḥsaṃjñā nṛpatipathiṣvapi svapanti",
  "S03n240:59": "prakṣiptaṃ krayasubhagaṃ tadatra kumbhe ||16 ||",
  "S03n240:60": "upayujya yanmadabalādabalā vinibandhayedapi tarau pitarau |",
  "S03n240:61": "gaṇayecca sā dhanapatiṃ na patiṃ tadidaṃ ghaṭe vinihitaṃ nihitam ||17 ||",
  "S03n240:62": "yāṃ pītavanto madaluptasaṃjñā vṛṣṇyandhakā vismṛtabandhubhāvāḥ |",
  "S03n240:63": "parasparaṃ niṣpipiṣurgadābhirunmādanī sā nihiteha kumbhe ||18 ||",
  "S03n240:64": "yatra prasaktāni kulāni neśurlakṣmīniketānyuditoditāni |",
  "S03n240:65": "ucchedanī vittavatāṃ kulānāṃ seyaṃ ghaṭe krayyatayādhirūḍhā ||19 ||",
  "S03n240:66": "aniyataruditasthitavihasitavā-",
  "S03n240:67": "gjaḍagurunayano grahavaśaga iva |",
  "S03n240:68": "paribhavabhavanaṃ bhavati ca niyataṃ",
  "S03n240:69": "yadupahatamatistadidamiha ghaṭe ||20 ||",
  "S03n240:70": "pravayaso'pi yadākulacetanāḥ svahitamārgasamāśrayakātarāḥ |",
  "S03n240:71": "bahu vadantyasamīkṣitaniścayaṃ krayapathena gataṃ tadidaṃ ghaṭe ||21 ||",
  "S03n240:72": "yasyā doṣātpūrvadevāḥ pramattā lakṣmīmoṣaṃ devarājādavāpya |",
  "S03n240:73": "trāṇāpekṣāstoyarāśau mamajjustasyāḥ pūrṇaṃ kumbhametaṃ vṛṇīta ||22 ||",
  "S03n240:74": "brūyādasatyamapi satyamiva pratītaḥ",
  "S03n240:75": "kuryādakāryamapi kāryamiva prahṛṣṭaḥ |",
  "S03n240:76": "yasyā guṇena sadasatsadasacca vidyā-",
  "S03n240:77": "cchāpasya mūrtiriva sā nihiteha kumbhe ||23 ||",
  "S03n240:78": "unmādavidyāṃ vyasanapratiṣṭhāṃ sākṣādalakṣmīṃ jananīmaghānām |",
  "S03n240:79": "advaitasiddhāṃ kalipaddhatiṃ tāṃ krīṇīta ghorāṃ manasastamistrām ||24 ||",
  "S03n240:80": "parimuṣitamatiryayā nihanyādapi pitaraṃ jananīmanāgasaṃ vā |",
  "S03n240:81": "avigaṇitasukhāyatiryatiṃ vā krayavidhinā nṛpa tāmito gṛhāṇa ||25 ||",
  "S03n240:82": "evaṃvidhaṃ madyamidaṃ narendra sureti loke prathitaṃ surābha |",
  "S03n240:83": "na pakṣapāto'sti guṇeṣu yasya sa kretumudyogamidaṃ karotu ||26 ||",
  "S03n240:84": "niṣevya yadduścaritaprasaktāḥ patanti bhīmānnarakaprapātān |",
  "S03n240:85": "tiryaggatiṃ pretadaridratāṃ ca ko nāma taddraṣṭumapivyavasyet ||27 ||",
  "S03n240:86": "laghurapi ca vipāko madyapānasya yaḥ syā-",
  "S03n240:87": "nmanujagatigatānāṃ śīladṛṣṭīḥ sa hanti |",
  "S03n240:88": "jvalitadahanaraudre yena bhūyo'pyavīcau",
  "S03n240:89": "nivasati pitṛloke hīnatiryakṣu caiva ||28 ||",
  "S03n240:90": "śīlaṃ nimīlayati hanti yaśaḥ prasahya",
  "S03n240:91": "lajjāṃ nirasyati matiṃ malinīkaroti |",
  "S03n240:92": "yannāma pītamupahanti guṇāṃśca tāṃstāṃ-",
  "S03n240:93": "statpātumarhasi kathaṃ nṛpa madyamadya ||29 ||",
  "S03n240:94": "atha sā rājā taistasya hṛdayagrāhakairhetumadbhirvacobhiravagamitamadyapānadoṣo madyaprasaṅgādapavṛttābhilāṣaḥ śakramityuvāca-",
  "S03n240:95": "snigdhaḥ pitā vinayabhaktiguṇād gururvā",
  "S03n240:96": "yadvaktumarhati nayānayavinmunirvā |",
  "S03n240:97": "tāvattvayā svabhihitaṃ hitakāmyayā me",
  "S03n240:98": "tatkarmaṇā vidhivadarcayituṃ yatiṣye ||30 ||",
  "S03n240:99": "idaṃ ca tāvatsubhāṣitapratipūjanamarhati no'trabhavān pratigrahītum |",
  "S03n240:100": "dadāmi te grāmavarāṃśca pañca dāsīśataṃ pañca gavāṃ śatāni |",
  "S03n240:101": "sadaśvayuktāṃśca rathāndaśemānhitasya vaktā hi gururmamāsi ||31 ||",
  "S03n240:102": "yadvā mayānyatkaraṇīyaṃ tatsaṃdeśādarhatyatrabhavānbhūyo'pi māmanugrahītum |",
  "S03n240:103": "śakra uvāca-",
  "S03n240:104": "artho'sti na grāmavarādinā me surādhipaṃ māmabhigaccha rājan |",
  "S03n240:105": "saṃpūjanīyastu hitasya vaktā vākpragraheṇa pratipanmayena ||32 ||",
  "S03n240:106": "ayaṃ hi panthā yaśasaḥ śriyaśca paratra saukhyasya ca tasya tasya |",
  "S03n240:107": "apāsya tasmānmadirāprasaṅgaṃ dharmāśrayānmadviṣayaṃ bhajasva ||33 ||",
  "S03n240:108": "ityuktvā śakrastatraivāntardadhe |",
  "S03n240:109": "sa ca rājā sapaurajānapado madyapānādvirarāma |",
  "S03n240:110": "tadevamanekadoṣopasṛṣṭamatikaṣṭaṃ madyapānamiti sādhavaḥ paramasmādvārayanti prāgevātmānamiti |",
  "S03n240:111": "evaṃ lokahitaḥ pūrvajanmasvapi sa bhagavāniti tathāgatavarṇe'pi vācyam |",
  "S03n240:112": "iti kumbha-jātakaṃ saptadaśam |"
}