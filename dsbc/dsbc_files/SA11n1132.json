{
  "SA11n1132:0": "bhadracaryāvidhiḥ ṣoḍaśaḥ paricchedaḥ |",
  "SA11n1132:1": "idānīṃ trayāṇāmapi vṛddhirvācyā | kimartham?",
  "SA11n1132:2": "grahītāraḥ suvahavaḥ svalpaṃ cedamanena kim |",
  "SA11n1132:3": "na cātitṛptijanakaṃ vardhanīyamidaṃ tataḥ || 22 ||",
  "SA11n1132:4": "a[ ti] tṛpti buddhatvam |",
  "SA11n1132:5": "tanna śrāvakasādhāraṇena śuddhimātreṇa sattvānāṃ janyata ityarthaḥ |",
  "SA11n1132:6": "ātmabhāvasya kā vṛddhirbalānālasyavardhanam |",
  "SA11n1132:7": "tatra āryaratnameghe balamuktam- na sa sattvaḥ sattvanikāye saṃvidyate yo bodhisattvasya balena balaṃ mardayet | ityādi ||",
  "SA11n1132:8": "tasya kathaṃ vardhanam?",
  "SA11n1132:9": "yaduktamāryatathāgataguhyasūtre āryavajrapāṇerbaladarśanavismitājātaśatrupṛṣṭena bhagavatā- daśabhirmahārāja dharmaiḥ samanvāgato bodhisattva evaṃrūpāṃ balavattāṃ pratilabhate |",
  "SA11n1132:10": "katamairdaśabhiḥ?",
  "SA11n1132:11": "iha mahārāja bodhisattvaḥ kāyaṃ jīvitaṃ ca parityajati,",
  "SA11n1132:12": "na ca punaḥ saddharma parityajati |",
  "SA11n1132:13": "sarvasattvānāṃ cāvanamati,",
  "SA11n1132:14": "na ca punarmānaṃ bṛṃhayati |",
  "SA11n1132:15": "durbalānāṃ ca sattvānāṃ kṣamate,",
  "SA11n1132:16": "na pratighaṃ karoti |",
  "SA11n1132:17": "jighatsitānāṃ ca sattvānāmagraṃ varabhojanaṃ dadāti,",
  "SA11n1132:18": "bhītānāṃ ca sattvānāmabhayaṃ dadāti |",
  "SA11n1132:19": "glānānāṃ ca sattvānāṃ bhūtacikitsāyai utsuko bhavati |",
  "SA11n1132:20": "daridrāṃśca sattvān bhogaiḥ saṃtarpayati |",
  "SA11n1132:21": "tathāgatacaitye ca sudhāpiṇḍalepanaṃ karoti |",
  "SA11n1132:22": "ānandavacanaṃ sattvānāṃ śrāvayati |",
  "SA11n1132:23": "daridraduḥkhitānāṃ ca sattvānāṃ bhogasaṃvibhāgaṃ karoti |",
  "SA11n1132:24": "śrāntaklāntānāṃ ca sattvānāṃ bhāraṃ vahati |",
  "SA11n1132:25": "ebhirmahārāja daśabhiriti ||",
  "SA11n1132:26": "anālasyavardhanaṃ katamat?",
  "SA11n1132:27": "yadvīryavardhanam |",
  "SA11n1132:28": "yathoktaṃ sāgaramatisūtre- ārabdhavīryeṇa sāgaramate bodhisattvena bhavitavyaṃ sadā dṛḍhaparākrameṇa |",
  "SA11n1132:29": "tīvracchandena bodhisattvena bhavitavyamanikṣiptadhureṇa |",
  "SA11n1132:30": "ārabdhavīryāṇāṃ hi sāgaramate bodhisattvānāṃ na durlabhā bhavatyanuttarā samyaksaṃbodhiḥ |",
  "SA11n1132:31": "tatkasya hetoḥ?",
  "SA11n1132:32": "yatra sāgaramate vīryaṃ tatra bodhiḥ |",
  "SA11n1132:33": "kusīdānāṃ punaḥ sudūravidūre bodhiḥ |",
  "SA11n1132:34": "nāsti kusīdasya dānaṃ yāvannāsti prajñā,",
  "SA11n1132:35": "nāsti kusīdasya parārtha iti ||",
  "SA11n1132:36": "candrapradīpasūtrepyāha-",
  "SA11n1132:37": "utpalaṃ vārimadhye vā so'nupūrveṇa vardhate | ityādi |",
  "SA11n1132:38": "iyaṃ saṃkṣepādātmabhāvavṛddhiḥ ||",
  "SA11n1132:39": "śūnyatākaruṇāgarbhāddānādbhogasya vardhanam || 23 ||",
  "SA11n1132:40": "yathoktaṃ vajracchedikāyām- yo bodhisattvo'pratiṣṭhito dānaṃ dadāti,",
  "SA11n1132:41": "tasya puṇyaskandhasya na sukaraṃ pramāṇamudahītumiti ||",
  "SA11n1132:42": "mahatyāmapi prajñāpāramitāyāmuktam- punaraparaṃ śāriputra bodhisattvena mahāsattvena alpamapi dānaṃ dadatā sarvasattveṣu sarvākārajñatāyāmupāyakauśalyapariṇāmaganatāyāmaprameyamasaṃkhyeyaṃ kartukāmena prajñāpāramitāyāṃ śikṣitavyam |",
  "SA11n1132:43": "tathā sarvasattvānāṃ manorathān paripūrayitukāmena yāvajjātarūparajataudyānarājyādibhirupakaraṇaiḥ prajñāpāramitāyāṃ śikṣitavyamiti ||",
  "SA11n1132:44": "vinā ca karuṇayā na bodhisattvānāṃ kiṃcicceṣṭitamiti vakṣyāmaḥ |",
  "SA11n1132:45": "iti saṃkṣepādbhogavṛddhiḥ ||",
  "SA11n1132:46": "puṇyavṛddhiḥ sarvavṛddhīnāṃ mūlamiti tadartha parikarabandha ucyate-",
  "SA11n1132:47": "kṛtvādāveva yatnena vyavasāyāśayau dṛḍhau |",
  "SA11n1132:48": "karuṇāṃ ca puraskṛtya yateta śubhavṛddhaye || 24 ||",
  "SA11n1132:49": "cittaśuddhikālabhāvitānāṃ vyavasāyādīnāṃ prayogārambhe punarāmukhīkaraṇena dṛḍhatāpādanārthaḥ ślokaḥ kṛtvetyādipūrvaka eva |",
  "SA11n1132:50": "āsannayuddhakālānāmastrakauśalādaravatprayogasamakālaṃ dṛḍhīkariṣyāmīti śaithilyanivāraṇārthamādigrahaṇam |",
  "SA11n1132:51": "tatra kathaṃ vyavasāyaṃ dṛḍhīkaroti?",
  "SA11n1132:52": "yathāryasudhana [āryamaitreyamupasaṃprakrāntaḥ ] samyakcaryāniḥsamarthaḥ |",
  "SA11n1132:53": "pūrvāntakoṭīgatakāyapraṇāmaḥ |",
  "SA11n1132:54": "kāyasamanvāhāreṇa kāyabalaṃ dṛḍhīkurvāṇaḥ |",
  "SA11n1132:55": "pūrvāntakoṭīgatakāyacittapariśuddhiniṣkāraṇasāṃsārikacittapracārasamanvāhāreṇa cittamanasikāraṃ nigṛhvan |",
  "SA11n1132:56": "pūrvāntakoṭayasatkarmalaukikakāryaprayuktaniṣprayojanaparisyandasamanvāhāreṇa pratyutpannaprayojanamahāsāmarthyaṃ vicintayan |",
  "SA11n1132:57": "pūrvāntābhūtaparikalpasamutthitavitathasaṃkalpasaṃdarśitamanasikārasamanvāhāreṇa sarvabodhisattvacaryāsamyaksaṃkalpābhisaṃskārabalaṃ samutthāpayan |",
  "SA11n1132:58": "atītātmabhāvārthaprayogārambhaviṣamatāsamanvāhāreṇa sarvasattvārambhavaiśeṣikatayā adhyāśayabalaṃ dṛḍhīkurvāṇaḥ |",
  "SA11n1132:59": "atītakāyasamudācāranirāsvādatāsamanvāhāreṇa |",
  "SA11n1132:60": "sarvabuddhadharmapratilābhaprayogamahāśvāsapratilābhendriyavegān vivardhayamānaḥ |",
  "SA11n1132:61": "atītādhvaviparyāsaprayuktamithyāśayaprayogasamanvāhāreṇa pratyutpannādhvasamyagdarśanāviparyāsasaṃprayuktena bodhisattvapraṇidhānasamādānena saṃtatiṃ pariśodhayan |",
  "SA11n1132:62": "pūrvāntagatāyogavīryārambhakāryāpariniṣpannāryasamādānasamanvāhāreṇa pratyutpannabuddhadharmasamudāgamapratyupasthānena mahāvīryārambhavikrameṇa kāyacittasaṃpragrahaṃ saṃjanayamānaḥ |",
  "SA11n1132:63": "pūrvāntakoṭīpañcagatyapāyanikṣiptātmaparanirupakaraṇākhyanirupajīvyasamucchayaparigrahasamanvāhāreṇa sarvabuddhadharmotthāpakasarvajagadupajīvyasarvakalyāṇamitrārāgaṇasamarthātmabhāvaparigrahaṇatayā vipulaprītiprāmodyavegān vivardhayamānaḥ |",
  "SA11n1132:64": "pratyutpanna janmābhinirvṛttaṃ jarāvyādhimaraṇaśokākarabhūtaṃ saṃyogaviyoganidhānabhūtaṃ samucchrayam aparāntakalpakoṭīgatabodhisattvacaryācaraṇaprayuktasya sattvaparipācanabuddhadharmaparigrahaprayuktasya tathāgatasaṃdarśanasarvabuddhakṣetrānucaraṇasarvadharmabhāṇakopasthānasarvatathāgataśāsana-",
  "SA11n1132:65": "samanvāharaṇaprayuktasya sarvadharmaparyeṣṭisahāyabhūtasya sarvakalyāṇamitradarśanasarvabuddhadharmasamudānayanaprayuktasya bodhisattvapraṇidhijñānaśarīrasya hetupratyayabhūtamavalokaya acintyakuśalamūlendriyavegān vivardhayamānaḥ || iti ||",
  "SA11n1132:66": "āryākṣayamatinirdeśe mahāyānasūtre'pyuktam- eko bodhisattvo'dvitīyo'sahāyo'nuttarāyāṃ samyaksaṃbodhau saṃnāhuṃ saṃnahyati |",
  "SA11n1132:67": "sa vīryabalaparigṛhītenādhyāśayenāparāvakāśāsvayaṃkārī svabalabalodgataḥ |",
  "SA11n1132:68": "sa evaṃ dṛḍhasaṃnāhasaṃnaddhaḥ yatkiṃcitsarvasattvānāṃ pariprāpayitavyaṃ bhaviṣyati,",
  "SA11n1132:69": "tadahaṃ pariprāpayiyyāmi |",
  "SA11n1132:70": "yatsarvāryāḥ sarvanavayānasaṃprasthitā bodhisattvā na pariprāpayiṣyanti,",
  "SA11n1132:71": "tadahaṃ pariprāpayiṣyāmi |",
  "SA11n1132:72": "na mama dānaṃ sahāyakam,",
  "SA11n1132:73": "ahaṃ punardānasya sahāyaḥ |",
  "SA11n1132:74": "na mama śīlakṣāntivīryadhyānaprajñāḥ sahāyikāḥ,",
  "SA11n1132:75": "ahaṃ punaḥ śīlakṣāntivīryadhyānaprajñānāṃ sahāyaḥ |",
  "SA11n1132:76": "nāhaṃ pāramitābhirupasthātavyaḥ,",
  "SA11n1132:77": "mayā punaḥ pāramitā upasthātavyāḥ |",
  "SA11n1132:78": "evaṃ saṃgrahavastuṣu sarvakuśalamūleṣu careyam |",
  "SA11n1132:79": "yāvadekākinā mayā advitīyena asahāyena vajramaye mahīmaṇḍale sthitena sabalaṃ savāhanaṃ māraṃ dharṣayitvā eka [ citta] kṣaṇasamāyuktayā prajñayā anuttarā samyaksaṃbodhirabhisaṃboddhavyeti ||",
  "SA11n1132:80": "āryavajradhvajasūtrepyāha- tadyathāpi nāma sūryo devaputra udayamāno na tiṣṭhati jātyandhadoṣeṇa,",
  "SA11n1132:81": "na tiṣṭhati gandharvanagaradoṣeṇa,",
  "SA11n1132:82": "na tiṣṭhati caturdvīpalokadhātubhūmirajodoṣeṇa,",
  "SA11n1132:83": "na tiṣṭhati rāhvasurendradoṣeṇa,",
  "SA11n1132:84": "na tiṣṭhati dhūmamaṇḍaladoṣeṇa,",
  "SA11n1132:85": "na tiṣṭhati jambūdvīpakleśadoṣeṇa,",
  "SA11n1132:86": "na tiṣṭhati nānāchāyādoṣeṇa,",
  "SA11n1132:87": "na tiṣṭhati viṣamaparvatadoṣeṇa,",
  "SA11n1132:88": "evameva bodhisattvo mahāsattvaḥ smṛtisaṃprajanyavipulagambhīracetā adīnasattvo guṇacaryājñānacaryāvasānaṃ yāvanna vivartate sattvadrauhilyadoṣaiḥ,",
  "SA11n1132:89": "na vipravasati kuśalamūlapariṇāmaiḥ |",
  "SA11n1132:90": "sattvadṛṣṭikāluṣyadopairna vivartate |",
  "SA11n1132:91": "sattvakṣobhacetobhirna dūrībhavati |",
  "SA11n1132:92": "sattvavinaṣṭasaṃtatyā bodhisaṃnāhaṃ na viṣkambhayati |",
  "SA11n1132:93": "sarvajagatparitrāṇapraṇidhānasya sattvakālikaluṣairna straṃsanāṃ karoti |",
  "SA11n1132:94": "yāvadbālajanasamavadhānena na nirvidyate parasattvadoṣaiśca |",
  "SA11n1132:95": "tatkasya hetoḥ?",
  "SA11n1132:96": "anāvaraṇamaṇḍalametadudayati yaduta sarvajagadviśuddhivinayāya |",
  "SA11n1132:97": "pe |",
  "SA11n1132:98": "yaśca teṣāṃ sarvasattvānāṃ duḥkhaskandho vividhaṃ cāvaraṇīyaṃ karma samutthitam,",
  "SA11n1132:99": "yena te āvaraṇīyena karmaṇā buddhānna paśyanti,",
  "SA11n1132:100": "dharmaṃ na śṛṇvanti,",
  "SA11n1132:101": "saṃghaṃ na jānanti,",
  "SA11n1132:102": "tadahaṃ teṣāṃ trividhamāvaraṇīyaṃ karmopacitaṃ duḥkhaskandhena svakena śarīreṇopādadāmi tāsu tāsu narakopapattiṣu apāyabhūmiṣu saṃvāseṣu ca |",
  "SA11n1132:103": "te ca sarvasattvāstataścayavantām |",
  "SA11n1132:104": "ahaṃ ca duḥkhopādānamupādadāmi,",
  "SA11n1132:105": "vyavasyāmi utsahe |",
  "SA11n1132:106": "na nivarte na palāyāmi nottrasyāmi na saṃtrasyāmi na bibhemi na pratyudāvarte na biṣīdāmi |",
  "SA11n1132:107": "tatkasya hetoḥ?",
  "SA11n1132:108": "avaśyaṃ nirvāhayitavyo mayā sarvasattvānāṃ bhāraḥ |",
  "SA11n1132:109": "naiṣa mama kāmakāraḥ |",
  "SA11n1132:110": "sarvasattvottāraṇapraṇidhānaṃ mama |",
  "SA11n1132:111": "mayā sarvasattvāḥ parimocayitavyāḥ |",
  "SA11n1132:112": "mayā sarvajagatsamuttārayitavyam jātikāntārājjarākāntārād vyādhikāntārāccyutyupapattikāntārāt sarvāpattikāntārātsarvāpāyakāntārātsarvasaṃsārakāntārātsarvadṛṣṭigahanakāntārātkuśaladharma-praṇāśakāntārādajñānasamutthitakāntārāt tadete mayā sarvasattvāḥ sarvakāntārebhyaḥ parimocayitavyāḥ |",
  "SA11n1132:113": "tṛṣṇājālasaktā avidyānīvaraṇāvṛtā bhavatṛṣṇāsaṃprayuktāḥ praṇāśaparyavasānā duḥkhapañjaraprakṣiptāścārakasaṃniśritāḥ abudhāḥ pratijñāviruddhāḥ saṃśayabhūtāḥ sadā vimatayo'kṣemadarśinaḥ aniḥ śaraṇakuśalā bhavārṇave āvartamaṇḍalaikacaraṇāḥ |",
  "SA11n1132:114": "pe |",
  "SA11n1132:115": "sarvasattvānāmanuttarajñānarājyapratiṣṭhāpanārthamahaṃ carāmi,",
  "SA11n1132:116": "nāhaṃ kevalamātmaparimocanābhiyuktaḥ |",
  "SA11n1132:117": "sarvasattvā hyete mayā sarvajñatācittaplavena saṃsāradurgāduddhartavyāḥ,",
  "SA11n1132:118": "mahāprapātādabhyutkṣeptavyāḥ,",
  "SA11n1132:119": "sarvopadravebhyaḥ parimocayitavyāḥ,",
  "SA11n1132:120": "saṃsārastrotasaḥ pratārayitavyāḥ |",
  "SA11n1132:121": "ātmanā mayā sarvasattvaduḥkhaskandho'dhyavasitaḥ |",
  "SA11n1132:122": "yāvadutsahe'haṃ sarvāpāyeṣu sarvalokadhātuparyāpanneṣu sarvaduḥkhavāsamanubhavitum |",
  "SA11n1132:123": "na ca mayā sarvasattvāḥ kuśalamūlairvañcitavyāḥ |",
  "SA11n1132:124": "vyavasyāmyahamekaikasminnapāye'parāntakoṭīgatān kalpān saṃvasitum |",
  "SA11n1132:125": "yathā caikāpāye tathā sarvāpāyaniravaśeṣasarvalokadhātuparyāpanneṣu sarvasattvaparimocananidānam |",
  "SA11n1132:126": "tatkasya hetoḥ?",
  "SA11n1132:127": "varaṃ khalu punarahameko duḥkhitaḥ syām,",
  "SA11n1132:128": "na ceme sarvasattvaḥ apāyabhūmiprapatitāḥ |",
  "SA11n1132:129": "mayā tatrātmā bandhako dātavyaḥ |",
  "SA11n1132:130": "sarvajagacca niṣkretavyaṃ narakatiryagyoniyamalokakāntārāt |",
  "SA11n1132:131": "ahaṃ ca sarvasattvānāmarthāya sarvaduḥkhavedanāskandhamanena svakena śarīreṇānubhaveyam |",
  "SA11n1132:132": "sarvasattvanidānamahaṃ ca sarvasattvānāṃ prātibhāvyamutsahe satyavādī pratyayito'visaṃvādakaḥ |",
  "SA11n1132:133": "na ca mayā sarvasattvāḥ parityaktāḥ |",
  "SA11n1132:134": "tatkasya hetoḥ?",
  "SA11n1132:135": "sarvasattvārambaṇo mama sarvajñatācittotpāda utpanno yaduta sarvajagatparimocanāya |",
  "SA11n1132:136": "na cāhaṃ ratikāmatayā anuttarāyāṃ samyaksaṃbodhau saṃprasthitaḥ,",
  "SA11n1132:137": "nāpi pañcakāmaguṇaratyanubhavanāya,",
  "SA11n1132:138": "nāpi kāmaviṣayaniṣevaṇāya |",
  "SA11n1132:139": "na cāhamanyonyakāmadhātuparyāpannarativyūhasamudānayanāya carāmi bodhisattvacaryām |",
  "SA11n1132:140": "tatkasya hetoḥ?",
  "SA11n1132:141": "aratayo hyetāḥ,",
  "SA11n1132:142": "sarvalokaratayaḥ |",
  "SA11n1132:143": "māraviṣaya eṣa yaduta kāmaviṣayaniṣevaṇam |",
  "SA11n1132:144": "durbuddhisevito hyeṣa mārgaḥ |",
  "SA11n1132:145": "sarvabuddhavivarṇito hyayamupadeśaḥ yaduta kāmaniṣevaṇam |",
  "SA11n1132:146": "ataścaiṣa sarvaduḥkhaskandhasyotpāda eva niṣevaṇam |",
  "SA11n1132:147": "ata eva ca narakatiryagyoniyamalokānāmutpādaḥ |",
  "SA11n1132:148": "kalahabhaṇḍanavivādakṣobhāśca sattvānāmata eva prādurbhavati |",
  "SA11n1132:149": "ete ca sattvāḥ kāmānniṣevamāṇāḥ buddhānāṃ bhagavatāṃ sakāśāddūrībhavanti |",
  "SA11n1132:150": "svargopapatterapyete kāmā antarāyāya saṃvartante,",
  "SA11n1132:151": "kiṃ punaranuttarasya jñānarājasya sarvasattvayogakṣemasya |",
  "SA11n1132:152": "so'hamevamapramāṇadoṣān kāmānāṃ paśyan parīttānādīptān,",
  "SA11n1132:153": "tasmādahametannidānamacaraṇatāyāṃ pratipatsye |",
  "SA11n1132:154": "pe |",
  "SA11n1132:155": "tathā tathaiva mayā kuśalamūlaṃ pariṇāmayitavyaṃ yathā yathaiva sarvasattvā atyantasukhamaveditasukhaṃ yāvatsarvajñatāsukhaṃ pratilabheran |",
  "SA11n1132:156": "mayā sārathinā mayā pariṇāyakena mayolkādhāriṇā mayā kṣemagatidarśakena mayā kṣaṇagatipratilabdhena mayopāyajñena maya arthaviduṣā mayā saṃsārasāgare sarvajñajñānayānapātramahādeśasthitena mayā pariṇāmanakuśalena mayā pāradarśakena |",
  "SA11n1132:157": "pe |",
  "SA11n1132:158": "na khalu punarasmiścāturmahādvīpake lokadhātau yāvantaḥ sattvāstāvanta eva sūryā udāgacchanti cāturdvīpakalokadhātvavabhāsanāya |",
  "SA11n1132:159": "atha ca punareka evaiṣāṃ sūrya udāgacchati caturdvīpāvabhāsanāya |",
  "SA11n1132:160": "na ca teṣāṃ sattvānāṃ caturdvīpopapannānāṃ svakasvakaiḥ śarīraraivabhāsaḥ prādurbhavati,",
  "SA11n1132:161": "yena te divasasaṃkhyāṃ jānīyuḥ,",
  "SA11n1132:162": "svakāryaṃ vā pariprāpayeguḥ,",
  "SA11n1132:163": "sasyāni vā paripācayeyuḥ,",
  "SA11n1132:164": "aharaharvā udyānanagareṣu ratikrīḍāparibhogamanubhaveyuḥ |",
  "SA11n1132:165": "diśo vā paśyeyuḥ |",
  "SA11n1132:166": "gamanāgamanaṃ vā grāmanagaranigamarāṣṭrārājadhānīṣu kuryuḥ |",
  "SA11n1132:167": "vyavahārakāryeṣu prayujyeran |",
  "SA11n1132:168": "pe |",
  "SA11n1132:169": "atha ca punaḥ sūryasya devaputrasya udayata ekasya sūryamaṇḍalasyādvitīyasya cāturdvīpake lokadhātau sarvasattvānāmavabhāsaḥ prādurbhavati |",
  "SA11n1132:170": "evameva bodhisattvasya mahāsattvasya kuśalamūlānyupārjayamānasya kuśalamūlaṃ pariṇāmayamānasya evaṃ cittamutpadyate- naiteṣāṃ sattvānāṃ tatkuśalamūlaṃ vidyate yena te ātmānaṃ paritrāyeran,",
  "SA11n1132:171": "kaḥ punarvādaḥ param |",
  "SA11n1132:172": "ahaṃ punaḥ sarvasattvānāṃ kṛtaśaḥ kuśalamūlāni samudānayāmi,",
  "SA11n1132:173": "kuśalamūlaṃ pariṇāmayāmi yaduta sarvasattvamocanāya,",
  "SA11n1132:174": "sarvasattvānāmavabhāsanāya,",
  "SA11n1132:175": "sarvasattvānāṃ jñāpanāya,",
  "SA11n1132:176": "sarvasattvānāmavatāraṇāya,",
  "SA11n1132:177": "sarvasattvānāṃ parigrahaṇāya,",
  "SA11n1132:178": "sarvasattvānāṃ pariniṣpādanāya,",
  "SA11n1132:179": "sarvasattvānāṃ prasādanāya,",
  "SA11n1132:180": "sarvasattvānāṃ prahlādanāya,",
  "SA11n1132:181": "sarvasattvānāṃ saṃśayacchedanāya |",
  "SA11n1132:182": "ādityamaṇḍalakalpairasmābhirbhavitavyam |",
  "SA11n1132:183": "na paraḥ pratikāṅkṣitavyaḥ |",
  "SA11n1132:184": "na parasyāvakāśamutpādya sattveṣu saṃnāha utstraṣṭavyaḥ |",
  "SA11n1132:185": "na ca sarvasattvānāmantikātsarvasattvatrāṇavyavasāyo nivartayitavyaḥ |",
  "SA11n1132:186": "na pariṇāmanāyāḥ sarvaduḥkhahatyā vinivartitavyam |",
  "SA11n1132:187": "na parīttāni kuśalamūlāni parigrahītavyāni |",
  "SA11n1132:188": "na parīttayā pariṇāmanayā tuṣṭirmantavyā | ityādi ||",
  "SA11n1132:189": "āryākṣayamatisūtre'pyāha- sa na kalpagaṇanayā bodhiṃ paryeṣate - iyataḥ kalpān saṃnatsyāmi,",
  "SA11n1132:190": "iyataḥ kalpān saṃnatsyāmīti |",
  "SA11n1132:191": "api tu khalvacintyameva saṃnāhaṃ saṃnahyati |",
  "SA11n1132:192": "yāvatī pūrvā koṭiḥ saṃsārasya,",
  "SA11n1132:193": "yadyetāvadekaṃ rātriṃdivaṃ bhavet,",
  "SA11n1132:194": "evaṃrūpai rātriṃdivaiḥ pañcadaśadaivasikena pakṣeṇa triṃśaddaivasikena māsena dvādaśamāsikena saṃvatsareṇa anayā varṣagaṇanayā yāvadvarṣaśatasahastreṇa ekaṃ bodhicittamutpādayeyam,",
  "SA11n1132:195": "ekaṃ ca tathāgatamarhantaṃ samyaksaṃbuddhaṃ paśyeyam |",
  "SA11n1132:196": "anena praveśena anayā gaṇanayā gaṅgānadīvālukāsamaiścittotpādaistathāgatadarśanaiśca ekaikasyāpi sattvasya cittacaritaṃ jānīyām |",
  "SA11n1132:197": "anenaiva praveśena anayā gaṇanayā sarvasattvānāṃ tāvadbhiścittotpādaistathāgatadarśanaiḥ svacittacaritāni prajānīyām |",
  "SA11n1132:198": "ityanavalīnaḥ saṃnāho'yaṃ bodhisattvasya akṣayaḥ saṃnāhaḥ |",
  "SA11n1132:199": "evaṃ dānādiṣu bodhipākṣikamahāpuruṣalakṣaṇeṣu ca nayaḥ ||",
  "SA11n1132:200": "āryaratnameghe'pyuktam- na bodhisattvaḥ sattvakhaṭuṅkatāṃ sattvadurdāntatāṃ jñātvā- alamebhiḥ sattvairevaṃ khaṭuṅkairevaṃ durdāntairiti tatonidānaṃ parikhinnaḥ parāpṛṣṭhībhūtaḥ pariśuddhāyāṃ lokadhātau praṇidhānaṃ karoti |",
  "SA11n1132:201": "yatredṛśānāṃ sattvānāṃ nāmāpi na śṛṇuyāt |",
  "SA11n1132:202": "na ca sattvārthavaimukhyasya bodhisattvapariśuddhāyāṃ lokadhātāvupapattirbhavati |",
  "SA11n1132:203": "tatra prājño bodhisattva evaṃ cittamutpādayati- tasmātsatvadhātorye sattvāḥ syuḥ pratyavarā andhajaḍaeḍamūkajātīyāḥ aparinirvāṇadharmakāḥ kṛtsnāḥ sattvadhātau na cikitsitāḥ ,",
  "SA11n1132:204": "sarvabuddhaiḥ sarvabodhisattvaiśca pratyākhyātāḥ,",
  "SA11n1132:205": "teṣāṃ madīye buddhakṣetre saṃnipātaḥ syāt |",
  "SA11n1132:206": "tānahaṃ sarvān bodhimaṇḍe niṣīdya anuttarāṃ samyaksaṃbodhimabhisaṃbodhayeyam |",
  "SA11n1132:207": "evaṃ hi bodhisattvasya cintayataścittotpāde cittotpāde sarvamārabhavanāni prakampante |",
  "SA11n1132:208": "sarvabuddhāścāsya varṇavādino bhavantīti ||",
  "SA11n1132:209": "evaṃ tāvatpuṇyavṛddhikāmena āśayo dṛḍhīkartavyaḥ |",
  "SA11n1132:210": "āśayadṛḍhīkaraṇārthamadhunocyate-",
  "SA11n1132:211": "kiṃ punaranena dṛḍhīkṛteneti vimarṣanirāsāya dharmasaṃgītisūtre gaditam- āśaye samyag bhagavan buddhadharmāṇāṃ mūlam |",
  "SA11n1132:212": "yasya punarāśayo nāsti,",
  "SA11n1132:213": "sarve buddhadharmāstasya dūre |",
  "SA11n1132:214": "āśayasaṃpannasya punarbhagavan yadi buddhā na bhavanti,",
  "SA11n1132:215": "gaganatalāddharmaśabdo niścarati kuḍayavṛkṣebhyaśca |",
  "SA11n1132:216": "āśayaśuddhasya bodhisattvasya svamanojalpādeva sarvāvavādānuśāsanyo niścaranti |",
  "SA11n1132:217": "tasmātarhi bhagavan bodhisattvenāśayasaṃpannena bhavitavyam |",
  "SA11n1132:218": "tadyathā bhagavan yasya pādau tasya gamanam,",
  "SA11n1132:219": "evaṃ bhagavan yasyāśayastasya buddhadharmāḥ |",
  "SA11n1132:220": "tadyathā bhagavan yasyottamaṅgaṃ tasya jīvitam,",
  "SA11n1132:221": "evameva bhagavan yasyāśayastasya buddhabodhiḥ |",
  "SA11n1132:222": "tadyathā bhagavan yasya jīvitaṃ tasya lābhaḥ |",
  "SA11n1132:223": "evameva bhagavan yasyāśayastasya buddhatvalābhaḥ |",
  "SA11n1132:224": "tadyathā bhagavan satītvenāgnirjvalati asatītvena na jvalati,",
  "SA11n1132:225": "evameva bhagavan āśaye sati bodhisattvasya sarvabuddhadharmā jvalanti,",
  "SA11n1132:226": "asatyāśaye na jvalanti |",
  "SA11n1132:227": "tadyathā bhagavan satsvabhramegheṣu varṣaṃ varṣati,",
  "SA11n1132:228": "asatsu na varṣati,",
  "SA11n1132:229": "evameva bhagavannāśaye sati buddhadharmāḥ pravartante |",
  "SA11n1132:230": "tadyathā bhagavan yasya vṛkṣasya mūlaṃ vipannaṃ tasya puṣpaphalāni na bhūyaḥ prarohanti,",
  "SA11n1132:231": "evameva bhagavan yasyāśayo vipannastasya sarve kuśalā dharmā na bhūyaḥ saṃbhavanti |",
  "SA11n1132:232": "tasmāttarhi bhagavan bodhisattvena buddhabodhyarthikena svāśayaḥ sūdṛhītaḥ svārakṣitaḥ suśodhitaḥ svadhiṣṭhitaḥ kartavyaḥ | iti ||",
  "SA11n1132:233": "ko'yamāśayo nāma?",
  "SA11n1132:234": "āryākṣayamatisūtre'bhihitaḥ- sa khalu punarāśayo'kṛtrimaḥ akṛtakatvāt |",
  "SA11n1132:235": "akṛtako niḥsādhyatvāt |",
  "SA11n1132:236": "niḥsādhyaḥ suviditatvāt |",
  "SA11n1132:237": "suvidito nirmāyatvāt |",
  "SA11n1132:238": "nirmāyaḥ śuddhatvāt |",
  "SA11n1132:239": "śuddhaḥ ṛjukatvāt |",
  "SA11n1132:240": "ṛjukaḥ akuṭilatvāt |",
  "SA11n1132:241": "akuṭilaḥ spaṣṭatvāt |",
  "SA11n1132:242": "spaṣṭaḥ avipamatvāt |",
  "SA11n1132:243": "aviṣamaḥ sāratvāt |",
  "SA11n1132:244": "sāraḥ amedyatvāt |",
  "SA11n1132:245": "amedyo dṛḍhatvāt |",
  "SA11n1132:246": "dṛḍho'calitatvāt |",
  "SA11n1132:247": "acalitaḥ aniścitatvādityādi |",
  "SA11n1132:248": "ayameva ca adhikādhikaguṇādhigamapravṛtto'dhyāśaya ityucyate ||",
  "SA11n1132:249": "yathā atraivoktam- uttaraṇādhyāśayo viśeṣagamanatayā ityādi ||",
  "SA11n1132:250": "api ca adhyāśaya ucyate- saumyatā bhūteṣu |",
  "SA11n1132:251": "maitratā satveṣu |",
  "SA11n1132:252": "hitacittatā āryeṣu |",
  "SA11n1132:253": "kāruṇyamanāryeṣu |",
  "SA11n1132:254": "gauravaṃ guruṣu |",
  "SA11n1132:255": "trāṇatāgauravaṃ guruṣu |",
  "SA11n1132:256": "trāṇatā atrāṇeṣu |",
  "SA11n1132:257": "śaraṇatā aśaraṇeṣu |",
  "SA11n1132:258": "dvīpatā advīpeṣu |",
  "SA11n1132:259": "parāyaṇatā aparāyaṇeṣu |",
  "SA11n1132:260": "sahāyatā asahāyeṣu |",
  "SA11n1132:261": "ṛjutā kuṭileṣu |",
  "SA11n1132:262": "spaṣṭatā khaṭuṅkeṣu |",
  "SA11n1132:263": "aśaṭhatā śaṭheṣu |",
  "SA11n1132:264": "amāyā āgahanacariteṣu |",
  "SA11n1132:265": "kṛtajñatā akṛtajñeṣu |",
  "SA11n1132:266": "kṛtaveditā drohiṣu |",
  "SA11n1132:267": "upakāritā anupakāriṣu |",
  "SA11n1132:268": "satyatā abhūtagateṣu |",
  "SA11n1132:269": "nirmānatā astrabdheṣu |",
  "SA11n1132:270": "aninditā suanindanākṛteṣu |",
  "SA11n1132:271": "anārocanatā paraskhaliteṣu |",
  "SA11n1132:272": "ārakṣaṇatā vipratipanneṣu |",
  "SA11n1132:273": "adoṣadarśanatā sarvopāyakauśalyacaryāsu |",
  "SA11n1132:274": "śuśrūṣaṇatā sarvadakṣiṇīyeṣu |",
  "SA11n1132:275": "pradakṣiṇagrāhitā anuśāsanīṣu | ityādi ||",
  "SA11n1132:276": "tadevaṃ vyavasāyāśayau dṛḍhīkṛtya kāruṇyaṃ puraskṛtya-",
  "SA11n1132:277": "yateta śubhavṛddhaye |",
  "SA11n1132:278": "yathoktamāryadharmasaṃgītisūtre- atha khalvavalokiteśvaro bodhisattvo mahāsattvo bhagavantametadavocat- na bhagavan bodhisattvena atibahuṣu dharmeṣu śikṣitavyam |",
  "SA11n1132:279": "eko dharmo bhagavan bodhisattvena svārādhitaḥ supratividdhaḥ kartavyaḥ |",
  "SA11n1132:280": "tasya sarvabuddhadharmāḥ karatalagatā bhavanti |",
  "SA11n1132:281": "katama ekadharmaḥ?",
  "SA11n1132:282": "yaduta mahākaruṇā |",
  "SA11n1132:283": "mahākaruṇayā bhagavan bodhisattvānāṃ sarvabuddhadharmāḥ karatalagatā bhavanti |",
  "SA11n1132:284": "tadyathā bhagavan yena rājñaścakravartinaścakraratnaṃ gacchati tena sarvo balakāyo gacchati,",
  "SA11n1132:285": "evameva bhagavan yena bodhisattvasya mahākaruṇā gacchati ,",
  "SA11n1132:286": "tena sarve buddhadharmā gacchanti |",
  "SA11n1132:287": "tadyathā bhagavan āditye udite sattvāḥ karmakriyāsu pracurā bhavanti,",
  "SA11n1132:288": "evameva bhagavan mahākaruṇā yatroditā bhavati,",
  "SA11n1132:289": "tatrānyabodhikarā dharmāḥ kriyāsu pracurā bhavanti |",
  "SA11n1132:290": "tadyathā bhagavan sarveṣāmindriyāṇāṃ manasādhiṣṭhitānāṃ svasvaviṣaye grahaṇaprācuryaṃ bhavati,",
  "SA11n1132:291": "evameva bhagavan mahākaruṇādhiṣṭhitānāmanyeṣāṃ bodhikarāṇāṃ dharmāṇāṃ svasmin svasmin karaṇīye prācuryaṃ bhavati |",
  "SA11n1132:292": "tadyathā bhagavan jīvitendriye sati anyeṣāmindriyāṇāṃ pravṛttirbhavati,",
  "SA11n1132:293": "evameva bhagavan mahākaruṇāyāṃ satyāmanyeṣāṃ bodhikarāṇāṃ dharmāṇāṃ pravṛttirbhavatīti ||",
  "SA11n1132:294": "āryākṣayamatisūtre'pyāha- tadyathāpi nāma bhadanta śāradvatīputra puruṣasya jīvitendriyasya āśvāsāḥ praśvāsāḥ pūrvagamāḥ,",
  "SA11n1132:295": "evameva bhadanta śāradvatīputra bodhisattvasya mahāyānasamudāgatasya mahākaruṇā pūrvaṃgamā ||",
  "SA11n1132:296": "pe ||",
  "SA11n1132:297": "syādyathāpi nāma śreṣṭhino vā gṛhapatervā evaputrake guṇavati majjāgataṃ prema,",
  "SA11n1132:298": "evameva mahākaruṇāpratilabdhasya bodhisattvasya sarvasattveṣu majjāgataṃ premeti ||",
  "SA11n1132:299": "kathameṣā bhāvayitavyā?",
  "SA11n1132:300": "svakamanekavidhaṃ pūrvānubhūtamanubhūyamānaṃ vā duḥkhaṃ bhayaṃ ca svātmani atyantamaniṣṭaṃ bhāvayitvā,",
  "SA11n1132:301": "priyādiṣu maitrī maitrīvatā bhāvayitavyā,",
  "SA11n1132:302": "pratyutpannaduḥkhavyādhiṣu mahāduḥkhasāgarānavadhidīrghasaṃsāravyasanānunīteṣu vā ||",
  "SA11n1132:303": "yathoktamāryadaśabhūmakasūtre- tasyaivaṃ bhavati- āścarya yāvadajñānasaṃmūḍhā bateme bālapṛthagjanāḥ,",
  "SA11n1132:304": "yeṣāmasaṃkhyeyā ātmabhāvā niruddhā nirudhyante nirotsyante ca |",
  "SA11n1132:305": "evaṃ ca kṣīyamāṇāḥ kāyena nirvedamutpādayanti |",
  "SA11n1132:306": "bhūyasyā mātrayā duḥkhayantraṃ vivardhayanti |",
  "SA11n1132:307": "saṃsārastrotasaśca mahābhayānna nivartante |",
  "SA11n1132:308": "skandhālayaṃ ca notsṛjanti |",
  "SA11n1132:309": "dhātūragemyaśca na nirvidyante |",
  "SA11n1132:310": "nandīrāgāndhāśca nāvabudhyante |",
  "SA11n1132:311": "ṣaḍāyatanaśūnyagrāmaṃ ca na vyavalokayanti |",
  "SA11n1132:312": "ahaṃkāramamakārābhiniveśānuśayaṃ ca na prajahanti |",
  "SA11n1132:313": "mānadṛṣṭiśalyaṃ ca noddharanti |",
  "SA11n1132:314": "rāgadveṣamohajālaṃ ca na praśamayanti |",
  "SA11n1132:315": "avidyāmohāndhakāraṃ ca na vidhamayanti |",
  "SA11n1132:316": "tṛṣṇārṇavaṃ ca nocchoṣayanti |",
  "SA11n1132:317": "daśabalasārthavāhaṃ ca na paryeṣante |",
  "SA11n1132:318": "mārāśayagahanānugatāśca saṃsārasāgare vividhākuśalavitarkagrāhākule pariplavante |",
  "SA11n1132:319": "apratiśaraṇāḥ tathā saṃvegamāpadyante bahūni duḥkhāni pratyunubhavantaḥ,",
  "SA11n1132:320": "yadidaṃ jātijarāvyādhimaraṇaśokaparidevaduḥkhadaurmanasyopāyāsān |",
  "SA11n1132:321": "hanta ahameṣāṃ sattvānāṃ duḥkhārtānāmanāthānāmatrāṇānāmaśaraṇānāmalayanānāmaparāyaṇānāmandhānāmavidyāṇḍakoṣapaṭalaparyavanaddhānāṃ tamobhibhūtānāmarthāya eko'dvitīyo bhūtvā tathārūpapuṇyajñānasaṃbhāropacayaṃ bibharmi,",
  "SA11n1132:322": "yathārūpeṇa puṇyajñānasaṃbhāropacayena saṃbhṛtena ime sarvasattvā atyantaviśuddhimanuprāpnuyuriti ||",
  "SA11n1132:323": "tathā atraivāha- saṃsārāṭavīkāntāramārgaprapannā bateme sattvā nirayatiryagyoniyamalokaprapātābhimukhāḥ kudṛṣṭiviṣamajālānuprāptāḥ mohagahanasaṃchannā mithyāmārgavitathaprayātā andhībhūtāḥ pariṇāyakavikalāḥ ||",
  "SA11n1132:324": "pe ||",
  "SA11n1132:325": "saṃsārastrotānuvāhinaḥ tṛṣṇānadīprapannāḥ mahāvegagrastā avalokanāsamarthāḥ kāmavyāpādavicikitsāvihiṃsāvitarkaprapātānucaritāḥ svakāyadṛṣṭayudakarākṣasagṛhītāḥ kāmagahanāvartānupraviṣṭāḥ nandīrāgamadhyasaṃsaktāḥ asmimānasthalocchannāḥ aparāyaṇāḥ āyatanagrāmānucchalitāḥ kuśalasaṃbhārakavirahitāḥ,",
  "SA11n1132:326": "te'smābhirmahākuśalamūlabalenodṛtya nirupadrave arajasi śivasarvajñatāratnadvīpe pratiṣṭhāpayivyāḥ |",
  "SA11n1132:327": "ruddhā bateme sattvā bahuduḥkhadaurmanasyopāyāsabahula anunayapratighapriyāpriyavinibandhane saśokaparidevānucārite tṛṣṇānigaḍabandhane māyāśāṭhayāvidyāgahanasaṃchanne traidhātukacārake |",
  "SA11n1132:328": "te asmābhiḥ sarvatraidhātukaviveke abhayapure sarvaduḥkhopaśame anāvaraṇanirvāṇe pratiṣṭhāpayitavyā ityādi ||",
  "SA11n1132:329": "evamebhiḥ parasparadṛḍhīkṛtairvyavasāyāśayakāruṇyaiḥ puṇyavṛddhimārabheta |",
  "SA11n1132:330": "tatra tāvad-",
  "SA11n1132:331": "bhadracaryāvidhiḥ kāryā vandanādiḥ sadādarāt |",
  "SA11n1132:332": "āryogradattaparipṛcchāyāṃ hi trī rātreḥ trirdivasasya ca śuceḥ śucivastraprāvṛtasya ca triskandhakapravartanamuktam |",
  "SA11n1132:333": "tatra trayaḥ skandhāḥ pāpadeśanāpuṇyānumodanābuddhādhyeṣaṇākhyāḥ puṇyarāśitvāt |",
  "SA11n1132:334": "tatra vandanā pāpadeśanāyāmantarbhavati |",
  "SA11n1132:335": "buddhānnamaskṛtya upāliparipṛcchāyāṃ deśaneti kṛtvā |",
  "SA11n1132:336": "yācanamadhyeṣaṇāyāṃ ekārthatvāt |",
  "SA11n1132:337": "pūjā tu vibhavābhāvādanityeti noktā |",
  "SA11n1132:338": "mānasī vācikī ca sūtrāntaraprasiddhatvānnoktāḥ |",
  "SA11n1132:339": "trayāṇāṃ tu vacanātprādhānyaṃ gamyate |",
  "SA11n1132:340": "tatra vandanā sarvabuddhānnamasyāmīti ||",
  "SA11n1132:341": "āryākṣayamatisūtre tu ātmaparapāpadeśanāpuṇyasaṃbhāre paṭhayete gāthācatuṣṭayena ca yathāgītaiśca stotraiḥ |",
  "SA11n1132:342": "āryabhadracaryādigāthābhirvā pūjanā ca ||",
  "SA11n1132:343": "āryaratnameghe yathoktam- iha bodhisattvo yānīmāni bhavanti puṣpajātāni vā phalajātāni vā amamānyaparigrahāṇi,",
  "SA11n1132:344": "tāni triṣkṛtvā rātrau triṣkṛtvā divase buddhabodhisattvebhyo niryātayati || pe ||",
  "SA11n1132:345": "sa yatheme dhūpavṛkṣā vā gandhavṛkṣā vā ratnavṛkṣā vā kalpavṛkṣā vā amamā aparigrahāstānapi triṣkṛtvā rātrau triṣkṛtvā divase buddhabodhisattvebhyo niryātayatīti ||",
  "SA11n1132:346": "āryatrisamayarāje'pi- sthalajā ratnaparvatāḥ,",
  "SA11n1132:347": "jalajā ratnaparvatāḥ,",
  "SA11n1132:348": "sthalajalajāni ratnāni daśadigavasthitāni,",
  "SA11n1132:349": "amamānyaparigrahāṇi deyānītyuktam |",
  "SA11n1132:350": "anayā ca diśā sarvabhaiṣajyāni sarvarasāyanāni sarvasalilāni anavadyāni apmaṇḍalāni sarvakāñcanamaṇḍalāni |",
  "SA11n1132:351": "nivṛtteṣu vā lokadhātuṣu ye paramarasasparśasaṃpannā bhūparpaṭakāḥ,",
  "SA11n1132:352": "amṛtalatā,",
  "SA11n1132:353": "akṛṣṭoptā vā śālayaḥ,",
  "SA11n1132:354": "sarvottarakurudvīpeṣu pariśuddheṣu ca lokadhātuṣu ye ramaṇīyatarāḥ paribhogāḥ ||",
  "SA11n1132:355": "yathā ca āryaratnamegha evāha- sa yānīmāni sūtrānteṣu udārodārāṇi tathāgatapūjopasthānāni śṛṇoti,",
  "SA11n1132:356": "tānyāśayatastīvreṇādhyāśayena buddhabodhisattvebhyaḥ pariṇāmayatīti ||",
  "SA11n1132:357": "tathā- sa vividhāni pūjosthānāni anuvicintayatīti ||",
  "SA11n1132:358": "deśanā pūrvoktaiva |",
  "SA11n1132:359": "āryākṣayamatisūtre tu ātmaparapāpadeśanā puṇyasaṃbhāre paṭhayate |",
  "SA11n1132:360": "anumodanā bhadracaryāgāthayā,",
  "SA11n1132:361": "candrapradīpānumodanāparivartena vā |",
  "SA11n1132:362": "adhyeṣaṇā bhadracaryayaiva |",
  "SA11n1132:363": "pariṇāmanā tu sakalasamāptāryabhadracaryayaiva |",
  "SA11n1132:364": "vajradhvajapariṇāmanāṃ vā paśyet ||",
  "SA11n1132:365": "athavā daśabhūmakoktāni mahāpraṇidhānāni |",
  "SA11n1132:366": "yathāha- yaduta aśeṣaniḥśeṣānavaśeṣasarvabuddhapūjopasthāpanāya sarvākāravaropetamudārādhimuktiviśuddhaṃ dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābuddhotpādasaṃkhyā (prati)",
  "SA11n1132:367": "prastrabdhaṃ mahāpūjopasthānāya prathamaṃ mahāpraṇidhānamabhinirharati- yaduta sarvatathāgatabhāṣitadharmanetrīsaṃdhāraṇāya |",
  "SA11n1132:368": "sarvabuddhabodhisattvaparigrahāya |",
  "SA11n1132:369": "sarvasamyaksaṃbuddhaśāsanaparirakṣaṇāya |",
  "SA11n1132:370": "dharmadhātuvipulamākāśadhātuparyavasānamaparāntakoṭīniṣṭhaṃ sarvasaṃkalpasaṃkhyābuddhotpādasaṃkhyāpratiprastrabdhaṃ saddharmaparigrahāya dvitīyaṃ mahāpraṇidhānamabhinirharati yaduta sarvabuddhotpādaniravaśeṣasarvalokadhātuprasareṣu |",
  "SA11n1132:371": "tuṣitabhavanavāsamādiṃ kṛtvā cyavanacaṃkramaṇagarbhasthitijanmakumārakrīḍāntaḥ puravāsābhiniṣkramaṇaduṣkaracaryābodhimaṇḍopasaṃkramaṇamāradharṣaṇābhisaṃbodhya dhyeṣaṇamahādharmacakrapravartanamahāparinirvāṇopasaṃkramaṇāya pūjādharmasaṃgrahaprayogapūrvagamaṃ kṛtvā sarvatraikakālavivartanāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābuddhotpādasaṃkhyāpratiprastrabdhaṃ yāvanmahāparinirvāṇopasaṃkramaṇāya tṛtīyaṃ mahāpraṇidhānamabhinirharati |",
  "SA11n1132:372": "yaduta sarvabodhisattvacaryāvipulamahadgatāpramāṇāsaṃbhinnasarvapāramitāsusaṃgrahītaḥ |",
  "SA11n1132:373": "sarvabhūmipariśodhanaṃ sāṅgopāṅganirhāraṃ yāvatsalakṣaṇavilakṣaṇasaṃvartavivartasarvabodhisattvacaryābhūtayathāvadbhūmipathopadeśapāramitā-",
  "SA11n1132:374": "parikarmāvavādānuśāsanyanupradānopastambhacittotpādābhinirhārāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyācaryāsaṃkhyāpratiprastrabdhaṃ cittotpādābhinirhārāya caturthamahāpraṇidhānamabhinirharati |",
  "SA11n1132:375": "yaduta niravaśeṣasarvasattvadhāturūpyarūpisaṃjñāsaṃjñinaivasaṃjñinā saṃjñyaṇḍajajarāyujasaṃsvedajaupapādukatraidhātukaparyāpannaṣaṅgatisamavasṛtasarvopapattiparyāpannanāma-rūpasaṃgṛhītāśeṣasarvasattvadhātuparipācanāya sarvabuddhadharmāvatāraṇāya sarvagatisaṃkhyāvyavacchedanāya sarvajñajñānapratiṣṭhāpanāya |",
  "SA11n1132:376": "dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyāsattvadhātusaṃkhyāpratiprastrabdhaṃ sarvasattvadhātuparipācanāya pañcamaṃ mahāpraṇidhānamabhinirharati |",
  "SA11n1132:377": "yaduta niravaśeṣasarvalokadhātuvipulasaṃkṣiptamahadgatāpramāṇasūkṣmaudārikavyatyastāvamūrdhasamatala-praveśasamavasaraṇānugatendrajālavibhāgadaśadigaśeṣavaimātryapraveśavibhāgajñānānugamapratyakṣatāyai |",
  "SA11n1132:378": "dharmadhātuvipulamākāśaparyavasānamaparāntakoṭīniṣṭhaṃ sarvakalpasaṃkhyālokadhātusaṃkhyāpratiprastrabdhaṃ lokadhātuvaimātryāvatāraṇāya ṣaṣṭhaṃ mahāpraṇidhānamabhinirharati |",
  "SA11n1132:379": "yaduta sarvakṣetraikakṣetra- ekakṣetra- sarvakṣetraikasamavasaraṇapariśodhanam apramāṇabuddhakṣetraprabhāvyūhālaṃkārapratimaṇḍitaṃ sarvakleśāpanayanapariśuddhipathopetaṃ apramāṇajñānākarasattvaparipūrṇamudārabuddhaviṣayasamavaraṇaṃ yathāśayasarvasattvasaṃdarśanasaṃtoṣaṇāya |",
  "SA11n1132:380": "dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābuddhakṣetrasaṃkhyāpratiprastrabdhaṃ sarvabuddhakṣetrapariśodhanāya saptamaṃ mahāpraṇidhānamabhinirharati |",
  "SA11n1132:381": "yaduta sarvabodhisattvaikāśayaprayogatāyai niḥsapatnakuśalamūlopacayāya ekārambaṇasarvabodhisattvasamatāyai avirahitasatatasamitabuddhabodhisattvasamavadhānāya yatheṣṭabuddhotpādasaṃdarśanāya svacittotpādatathāgataprabhāvajñānānugamāya acyutānugāminyabhijñālambhāya sarvalokadhātvanuvicaraṇāya sarvaparṣanmaṇḍalapratibhāsaprāptaye sarvopapattisvaśarīrānugamāya acintyamahāyānopetatāyai bodhisattvacaryācaraṇāvyavacchedāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyācaryāsaṃkhyāpratiprastrabdhaṃ mahāyānāvatāraṇāya aṣṭamaṃ mahāpraṇidhānamabhinirharati |",
  "SA11n1132:382": "yadutāvivartyacakrasamārūḍhabodhisattvacaryācaraṇāya amoghakāyavāṅyanaskarmaṇe sahadarśananiyatasarvabuddhadharmapratilambhāya sahaghoṣodāhārajñānānugamāya sahaprasādakleśavivartanāya mahābhaiṣajyarājopamāśrayapratilambhāya cintāmaṇivatkāyapratilambhāya sarvabodhisattvacaryācaraṇāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyācaryāsaṃkhyāpratiprastrabdham amoghaghoṣatāyai navamaṃ mahāpraṇidhānamabhinirharati |",
  "SA11n1132:383": "yaduta sarvalokadhātuṣvanuttarasamyaksaṃbodhyabhisaṃbodhanayaekabālapathāvyativṛttasarvabālapṛthagjanajanmopa-pattyabhiniṣkramaṇavikurvaṇabodhi maṇḍadharmacakrapravartanamahāparinirvāṇopadarśanāya mahābuddhaviṣayaprabhāvajñānānugamāya sarvasattvadhātuyathāśayabuddhotpādakṣaṇakṣaṇāvabodhapraśamaprāpaṇasaṃdarśanāya ekābhisaṃbodhisarvadharmadhātunirmāṇaspharaṇāya ekaghoṣodāhārasarvasattvacittāśayasaṃtoṣaṇāya mahāparinirvāṇopadarśanacaryābalāvyupacchedāya mahājñānabhūmisarvadharmavyutthāpanasaṃdarśanāya dharmajñānarddhimāyābhijñāsarvalokadhātuspharaṇāya dharmadhātuvipulamākāśadhātuparyavasānamaparāntakoṭīniṣṭhaṃ sarvakalpasaṃkhyābhisaṃbodhisaṃkhyāpratiprastrabdhaṃ mahāyānābhinirhārāya daśamaṃ mahāpraṇidhānamabhinirharatīti ||",
  "SA11n1132:384": "etacca bhāvayan sarvatra pariṇāmayāmīti yojyam |",
  "SA11n1132:385": "āryāvalokiteśvaravimokṣe ca yaduktaṃ tadapyevaṃ yojyam |",
  "SA11n1132:386": "etatkuśalamūlaṃ sarvasattvaprapātabhayavigamāya pariṇāmayāmi |",
  "SA11n1132:387": "sarvasattvānasāṃtānikabhayapraśamanāya sarvasattvasaṃmohabhayavinivartanāya pariṇāmayāmi |",
  "SA11n1132:388": "sarvasattvabandhanabhayasamucchedāya sarvasattvajīvitoparodhopakramabhayavyāvartanāya sarvasattvopakaraṇavaikalyabhayāpanayanāya sarvasattvājīvikābhayavyupaśamanāya sarvasattvāślokabhayasamatikramaṇāya pariṇāmayāmi |",
  "SA11n1132:389": "sarvasattvasāṃsārikabhayopaśamanāya sarvasattvaparṣacchāradyabhayavigamāya sarvasattvamaraṇabhayavyatikramāya sarvasattvadurgatibhayavinivartanāya sarvasattvatamondhakāraviṣamagatyapratyudāvartanāvabhāsakaraṇāya pariṇāmayāmi |",
  "SA11n1132:390": "sarvasattvānāṃ visabhāgasamavadhānabhayātyantavigamāya sarvasattvapriyaviprayogabhayanirodhāya sarvasattvāpriyasaṃvāsabhayāpanayanāya sarvasattvakāyaparipīḍābhayavisaṃyogāya sarvasattvacittaparipīḍanabhayanirmokṣaṇāya sarvasattvaduḥkhadaurmanasyopāyāsasamatikramaṇāya pariṇāmayāmīti ||",
  "SA11n1132:391": "saṃkṣepataḥ punariyamanuttarā pariṇāmanā yeyamāryabhadracaryāgāthāyām-",
  "SA11n1132:392": "mañjuśirī yatha jānati śūraḥ so ca samantatabhadra tathaiva |",
  "SA11n1132:393": "teṣu ahaṃ anuśikṣayamāṇo nāmayamī kuśalaṃ imu sarvam ||",
  "SA11n1132:394": "sarvatriyadhvagatebhi jinebhiryā pariṇāmana varṇita agrā |",
  "SA11n1132:395": "tāya ahaṃ kuśalaṃ imu sarva nāmayamī varabhadracarīye || iti ||",
  "SA11n1132:396": " || iti śikṣāsamuccaye bhadracaryāvidhiḥ ṣoḍaśamaḥ paricchedaḥ samāptaḥ ||"
}