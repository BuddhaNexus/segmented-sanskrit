{
  "S08n680:0": "atha ṣaṭcatvāriṃśaḥ paṭalavisaraḥ |",
  "S08n680:1": "athakhalu bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
  "S08n680:2": "śṛṇu tvaṃ mañjuśrīḥ ! pañcamamudrāpaṭalavisaraṃ tvadīyaṃ sarvatathāgatadharmakośānupraviṣṭaṃ paramaguhyatamaṃ dharmadhātvasaṃkhyeyācintyamudrāmudritaṃ sarvamantracaryānupraviṣṭaṃ paramarahasyatamaṃ sarvalokottarotkṛṣṭatamaṃ sarvalaukikānucaritāṃ modyatamaṃ katamaṃ ca tad bhāṣiṣye'ham |",
  "S08n680:3": "pūrvaṃ tathāgataiḥ bhāṣitavantaḥ ||",
  "S08n680:4": "atha mañjuśrīḥ kumārabhūto bodhisattvo mahāsattvaḥ punarapi utthāyāsanād bhagavataḥ caraṇayornipatya bhagavantametadavocat |",
  "S08n680:5": "tat sādhu bhagavāṃ deśayatu sarvamantracaryānupraviṣṭāṃ sarvasattvānāmarthāya asmākaṃ cānukampāmupādāya mahāpraṇidhānamahānirhāramahābodhimaṇḍopasaṅkramaṇacaryāparipūraṇatāya pañcamaṃ mahāmudrāpaṭalavisaraṃ saṃkṣepataḥ pañca caiva mahāmudrāḥ |",
  "S08n680:6": "aparyantā ca sthitamudrāṃ āhvānanavisarjanasarvakarmārthasarvamanorathamāśāpāripūraṇatāyai sarvamantratantramahāmudrānupraveśanatāyai sarvasattvasantoṣaṇamahāsamayasarvamudrānupraveśanatāyai yasyedānīṃ kālaṃ manyaśceti ||",
  "S08n680:7": "evamuktastu bhagavato śākyasiṃha narottama |",
  "S08n680:8": "mañjupratibho dhīmāṃ tūṣṇīṃ tasthau tadāntare ||",
  "S08n680:9": "iyaṃ vasumatī kṛtsnā ṣaḍvikāraṃ prakampire |",
  "S08n680:10": "sarvabhūtagaṇā trastā kṣubhitaṃ cāpi ṛṣālayāḥ ||",
  "S08n680:11": "tṛdhātugatayaḥ sattvāstatkṣaṇādeva māgatāḥ |",
  "S08n680:12": "dṛṣṭvā āgatāṃ sattvā vavre vāṇī ṛṣisattamaḥ ||",
  "S08n680:13": "śākyakulajo dakṣaḥ mudrāṃ deśe tu tatkṣaṇāt |",
  "S08n680:14": "yaṃ baddhvā puruṣā prājñā niyataṃ bodhiparāyaṇāḥ ||",
  "S08n680:15": "sarvamantrāśca siddheyu saugatā ye ca laukikā |",
  "S08n680:16": "pañca caiva mahāmudrā baddhā munivaraiḥ purā ||",
  "S08n680:17": "adhunā śākyamuddekṣyaḥ baddhvaitā tṛbhavālaye |",
  "S08n680:18": "svayameva bhagavāṃ śāstu hastottānatāṃ kṛthā ||",
  "S08n680:19": "veṇikākāramāveṣṭya madhyamāṅguli nāmayet |",
  "S08n680:20": "kanyasau saṃsparśayed dhīmāṃ ubhā aṅguṣṭha ucchraye ||",
  "S08n680:21": "aṅkuñcyamañjalyākāraṃ darśayenmañjuravehitām |",
  "S08n680:22": "eṣā mudrā mahāmudrā sarvabuddhānuvarṇinī ||",
  "S08n680:23": "sarvathā sādhitā devī pūrṇeti ca gīyate |",
  "S08n680:24": "tadeva hastau bhrāmayitvā tu nābhideśe tu saṃnyaset ||",
  "S08n680:25": "āśāsampādinī kṣipraṃ mahāpuṇyā hitā hi sā |",
  "S08n680:26": "manoratheti samākhyātā durdāntadamanī sadā ||",
  "S08n680:27": "tadeva hastau saṃnyasya muṣṭiyogena veṣṭayet |",
  "S08n680:28": "uraḥ sthāne sadā nyasyā tṛtīyā bhavati sunirmalā ||",
  "S08n680:29": "caturthī tu bhavet sā tu śiraḥsthāne sumudrayā |",
  "S08n680:30": "pañcamī tu bhave jyeṣṭhā muktā sarvagatāṃ nu guṇān ||",
  "S08n680:31": "lokadhātrī tu sā jñeyā prasiddhā sarvakarmasu |",
  "S08n680:32": "eṣa eva sadāyogaḥ prayoktavyaḥ sarvakarmasu ||",
  "S08n680:33": "ākṛṣṭāvaṅgulitarjanyau ākṛṣya vaśyatā hitā |",
  "S08n680:34": "vikṣiptairvisarjanaṃ kuryāt manasā mokṣa eva tu ||",
  "S08n680:35": "sarve darśayet kṣipraṃ sarvakarmārthasādhayoditi ||",
  "S08n680:36": "āryamañjuśriyamūlakalpāt bodhisattvapiṭakāvataṃsakāt mahāyānavaipulyasūtrāt catuḥcatvāriṃśatimaḥ mahāmudrāpaṭalavisaraḥ parisamāpta iti |"
}