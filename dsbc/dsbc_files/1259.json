{
    "1259:0": "ācāryadharmakīrtiviracitā",
    "1259:1": "sambandhaparīkṣā",
    "1259:2": "(prabhācandrakṛtavyākhyopetā)",
    "1259:3": "nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt ?",
    "1259:4": "tathā hi- sambandho'rthānāṃ pāratantryalakṣaṇo vā syāt,",
    "1259:5": "rūpaśleṣalakṣaṇo vā syāt ?",
    "1259:6": "prathamapakṣe kimasau niṣpannayoḥ sambandhinoḥ syāt,",
    "1259:7": "aniṣpannayorvā ?",
    "1259:8": "na tāvadaniṣpannayoḥ;",
    "1259:9": "svarūpasyaivā'sattvāt śaśāśvaviṣāṇavat|",
    "1259:10": "niṣpannayośca pāratantryābhāvādasambandha eva|",
    "1259:11": "uktañca-",
    "1259:12": "pāratantryaṃ hi sambandhaḥ siddhe kā paratantratā|",
    "1259:13": "tasmāt sarvasya bhāvasya sambandho nāsti tattvataḥ||1||",
    "1259:14": "nāpi rūpaśleṣalakṣaṇo'sau;",
    "1259:15": "sambandhinordvitve rūpaśleṣavirodhāt|",
    "1259:16": "tayoraikye vā sutarāṃ sambandhābhāvaḥ,",
    "1259:17": "sambandhinorabhāve sambandhāyogāt;",
    "1259:18": "dviṣṭhatvāttasya|",
    "1259:19": "atha nairantaryaṃ tayo rūpaśleṣaḥ ?",
    "1259:20": "na; asyāntarālabhāvarūpatvenātāttvikatvāt sambandharūpatvāyogaḥ|",
    "1259:21": "nirantaratāyāśca sambandharūpatve sāntaratāpi kathaṃ sambandho na syāt ?",
    "1259:22": "kiñca-asau rūpaśleṣaḥ sarvātmanā,",
    "1259:23": "ekadeśena vā syāt ?",
    "1259:24": "sarvātmanā rūpaśleṣe aṇūnāṃ piṇḍaḥ aṇumātraḥ syāt|",
    "1259:25": "ekadeśena tacchaleṣe kimekadeśāstasyātmabhūtāḥ,",
    "1259:26": "parabhūtā vā ?",
    "1259:27": "ātmabhūtāścet;",
    "1259:28": "na ekadeśena rūpaśleṣastadabhāvāt|",
    "1259:29": "parabhūtāścet;",
    "1259:30": "tairapyaṇūnāṃ sarvātmanaikadeśena vā rūpaśleṣe sa eva paryanuyogaḥ,",
    "1259:31": "anavasthā ca syāt| taduktam-",
    "1259:32": "rūpaśleṣo hi sambadho dvitve sa ca kathaṃ bhavet|",
    "1259:33": "tasmāt prakṛtibhinnānāṃ sambandho nāsti tattvataḥ||2||",
    "1259:34": "kiñca-parāpakṣaiva sambandhaḥ,",
    "1259:35": "tasya dviṣṭhatvāt|",
    "1259:36": "taṃ cāpekṣate bhāvaḥ svayaṃ san, asan vā ?",
    "1259:37": "na tāvadasan;",
    "1259:38": "apekṣādharmāśrayatvavirodhāt kharaśṛṅgavat|",
    "1259:39": "nāpi san; sarvanirāśaṃsatvāt,",
    "1259:40": "anyathā sattvavirodhāt|",
    "1259:41": "tanna parāpekṣā nāma yadrūpaḥ sambandhaḥ siddhyet|",
    "1259:42": "uktañca-",
    "1259:43": "parāpekṣā hi sambandhaḥ so'san kathamapekṣate|",
    "1259:44": "saṃśca sarvanirāśaṃso bhāvaḥ kathamapekṣate||3||",
    "1259:45": "kiñca-asau sambandhaḥ sambandhibhyāṃ bhinnaḥ, abhinno vā?",
    "1259:46": "yadyabhinnaḥ;",
    "1259:47": "tadā sambandhināveva,",
    "1259:48": "na sambandhaḥ kaścit,",
    "1259:49": "sa eva vā, na tāviti ?",
    "1259:50": "bhinnaścet;",
    "1259:51": "sambandhinau kevalau kathaṃ sambaddhau syātām ?",
    "1259:52": "bhavatu vā sambandho'rthāntaram;",
    "1259:53": "tathāpi tenaikena sambandhena saha dvayoḥ sambandhinoḥ kaḥ sambandhaḥ ?",
    "1259:54": "yathā sambandhinoryathoktadoṣānna kaścit sambandhaḥ,",
    "1259:55": "tathātrāpi|",
    "1259:56": "tenānayoḥ sambandhāntarābhyupagame cānavasthā syāt;",
    "1259:57": "tatrāpi sambandhāntarānuṣaṅgāt|",
    "1259:58": "tanna sambandhinoḥ sambandhabuddhirvāstavī;",
    "1259:59": "tavdyatirekeṇānyasya sambandhasyāsambhavāt| taduktam-",
    "1259:60": "dvayorekābhisambandhāt sambandho yadi taddvayoḥ|",
    "1259:61": "kaḥ sambandho'navasthā ca na sambandhamatistathā||4||",
    "1259:62": "tataḥ-",
    "1259:63": "tau ca bhāvau tadanyaśca sarve te svātmani sthitāḥ|",
    "1259:64": "ityamiśrāḥ svayaṃ bhāvāstān miśrayati kalpanā||5||",
    "1259:65": "tau ca bhāvau sambandhinau tābhyāmanyaśca sambandhaḥ,",
    "1259:66": "sarve te svātmani svasvarūpe sthitāḥ|",
    "1259:67": "tenāmiśrā vyāvṛttasvarūpāḥ svayaṃ bhāvāḥ,",
    "1259:68": "tathāpi tānmiśrayati yojayati kalpanā||5||",
    "1259:69": "ata eva tadvāstavasambandhābhāve'pi tāmeva kalpanāmanurundhānairvyavahartṛbhirbhāvānāṃ bhedo'nyāpohaḥ,",
    "1259:70": "tasya pratyāyanāya kriyākārakādivācinaḥ śabdāḥ prayojyante-‘devadatta gāmabhyāja śuklāṃ daṇḍena’ ityādayaḥ|",
    "1259:71": "na khalu kārakāṇāṃ kriyayā sambandho'sti;",
    "1259:72": "kṣaṇikatvena kriyākāle kārakāṇāmasambhavāt| uktañca-",
    "1259:73": "tāmeva cānurundhānaiḥ kriyākārakavācinaḥ|",
    "1259:74": "bhāvabhedapratītyarthaṃ saṃyojyante'bhidhāyakāḥ||6||",
    "1259:75": "kāryakāraṇabhāvopi tayorasahabhāvataḥ|",
    "1259:76": "prasiddhyati kathaṃ dviṣṭho'dviṣṭhe sambandhatā katham||7||",
    "1259:77": "kāryakāraṇabhāvastarhi sambadho bhaviṣyati-ityapyasamīcīnam,",
    "1259:78": "kāryakāraṇayorasahabhāvatastasyāpi dviṣṭhasyāsambhavāt|",
    "1259:79": "na khalu kāraṇakāle kāryaṃ tatkāle vā kāraṇamasti,",
    "1259:80": "tulyakālaṃ kāryakāraṇabhāvanupapatteḥ,",
    "1259:81": "savyetaragoviṣāṇavat|",
    "1259:82": "tanna sambandhinau sahabhāvinau vidyete yeṃnānayorvartamāno'sau sambandhaḥ syāt|",
    "1259:83": "adviṣṭhe ca bhāve sambandhatānupapannaiva||7||",
    "1259:84": "krameṇa bhāva ekatra varttamāno'nyanispṛhaḥ|",
    "1259:85": "tadbhāve'pi tadbhāvāt sambandho naikavṛttimān||8||",
    "1259:86": "kārye kāraṇe vā krameṇāsau sambandho vartate-ityapyasāmpratam;",
    "1259:87": "yataḥ krameṇāpi bhāvaḥ sambandhākhya ekatra kāraṇe kārye vā varttamāno'nyanispṛhaḥ=kāryakāraṇayoranyatarānapekṣo naikavṛttimān sambandho yuktaḥ;",
    "1259:88": "tadabhāvepi=kāryakāraṇayorabhāve'pi tadbhāvāt||8||",
    "1259:89": "yadyapekṣya tayorekamanyatrāsau pravartate|",
    "1259:90": "upakārī hyapekṣyaḥ syāt kathaṃ copakarotyasan||9||",
    "1259:91": "yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate;",
    "1259:92": "tadānenāpekṣyamāṇenopakāriṇā bhavitavyam,",
    "1259:93": "yasmādupakāryapekṣyaḥ syāt, nānyaḥ|",
    "1259:94": "kathaṃ copakarotyasan ?",
    "1259:95": "yadā kāraṇakāle kāryākhyo bhāvo'san tatkāle vā kāraṇākhyastadā naivopakuryād;",
    "1259:96": "asāmarthyāt||9||",
    "1259:97": "yadyekārthābhisambandhāt kāryakāraṇatā tayoḥ|",
    "1259:98": "prāptā dvitvādisambandhāt savyetaraviṣāṇayoḥ||10||",
    "1259:99": "kiñca-yadyekārthābhisambandhāt kāryakāraṇatā tayoḥ kāryakāraṇabhāvatvenābhimatayoḥ;",
    "1259:100": "tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi||10||",
    "1259:101": "dviṣṭho hi kaścit sambandho nāto'nyattasya lakṣaṇam|",
    "1259:102": "bhāvābhāvopadhiryogaḥ kāryakāraṇatā yadi||11||",
    "1259:103": "na yena kenacidekena sambandhāt seṣyate; kiṃ tarhi ?",
    "1259:104": "sambandhalakṣaṇenaiveti cet; tanna,",
    "1259:105": "dviṣṭho hi kaścitpadārthaḥ sambandhaḥ,",
    "1259:106": "nāto'rthadvayābhisambandhādanyat tasya lakṣaṇam,",
    "1259:107": "yenāsya saṃkhyāderviśeṣo vyavasthāpyeta||11||",
    "1259:108": "yogopādhi na tāveva karyakāraṇatātra kim|",
    "1259:109": "bhedāccennanvayaṃ śabdo niyoktāraṃ samāśritaḥ||12||",
    "1259:110": "kasyacidbhāve bhāvo'bhāve cābhāvaḥ,",
    "1259:111": "tāvupādhī viśeṣaṇaṃ yasya yogasya=sambandhasya sa kāryakāraṇatā yadi na sarvasambandhaḥ;",
    "1259:112": "tadā tāveva yogopādhī bhāvābhāvau kāryakāraṇatā'stu,",
    "1259:113": "kimasatsambandhakalpanayā ?",
    "1259:114": "bhedāccet ‘bhāve hi bhāvo'bhāve cābhāvaḥ‘ iti bahavo'bhidheyāḥ kathaṃ kāryakāraṇatetyekārthābhidhāyinā śabdenocyante ?",
    "1259:115": "nanvayaṃ śabdo niyoktāraṃ samāśritaḥ|",
    "1259:116": "niyoktā hi yaṃ śabdaṃ yathā prayuṅkte tathā prāha,",
    "1259:117": "ityanekatrāpyekā śrutirna virudhyate iti tāveva kāryakāraṇatā||12||",
    "1259:118": "paśyanneka madṛṣṭasya darśane tadadarśane|",
    "1259:119": "apaśyatkāryamanveti vinā vyākhyātṛbhirjanaḥ||13||",
    "1259:120": "yasmāt paśyannekaṃ kāraṇābhimatamupalabdhilakṣaṇaprāptasyā'dṛṣṭasya kāryākhyasya darśane sati tadadarśane ca satyapaśyatkāryamanveti ‘idamato bhavati’ iti pratipadyate janaḥ ‘ata idaṃ jātam’ ityākhyātṛbhirvināpi||13||",
    "1259:121": "darśanādarśane muktvā kāryabuddherasambhavāt|",
    "1259:122": "kāryādiśrutirapyatra lāghavārtha niveśitā||14||",
    "1259:123": "tasmād darśanādarśane viṣayiṇi viṣayopacārāt-bhāvābhāvau muktvā kāryabuddherasambhavāt kāryādiśrutirapyatra ‘bhāvābhāvayormā lokaḥ pratipadamiyatīṃ śabdamālāmabhidadhyāt’ iti vyavahāralāghavārthaṃ niveśiteti||14||",
    "1259:124": "tadbhāvābhāvāt tatkāryagatiryāpyanuvarṇyate|",
    "1259:125": "saṅketaviṣayākhyā sā sāsnādergogatiryathā||15||",
    "1259:126": "anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā prasādhyate?",
    "1259:127": "tadabhāvābhāvāt liṅgāt tatkāryatāgatiryāpyanuvarṇyate-‘asyedaṃ kāryaṃ kāraṇaṃ ca’ iti;",
    "1259:128": "saṅketaviṣayākhyā sā|",
    "1259:129": "yathā ‘gaurayaṃ sāsnādimattvāt’ ityanena govyavahārasya viṣayaḥ pradarśyate||15||",
    "1259:130": "bhāve bhāvini tadbhāvo bhāva eva ca bhāvitā|",
    "1259:131": "prasiddhe hetuphalate pratyakṣānupalambhataḥ||16||",
    "1259:132": "yataśca ‘bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam,",
    "1259:133": "bhāve eva kāraṇābhimatasya bhāvitā kāryābhimatasya kāryatvam’ iti prasiddhe pratyakṣānupalambhato hetuphalate|",
    "1259:134": "tato bhāvābhāvāveva kāryakāraṇatā, nānyā||16||",
    "1259:135": "etāvanmātratattvārthāḥ kāryakāraṇagocarāḥ|",
    "1259:136": "vikalpā darśayantyarthān mithyārthā ghaṭitāniva||17||",
    "1259:137": "tenaitāvanmātraṃ=bhāvābhāvau tāveva tattvaṃ ‘yasyārthasyāsāvetāvanmātratattvaḥ,",
    "1259:138": "so'rtho yeṣāṃ vikalpānāṃ te etāvanmātratattvārthāḥ=etāvanmātrabījāḥ kāryakāraṇagocarāḥ,",
    "1259:139": "darśayanti ghaṭitāniva=sambaddhānivāsambaddhānapyarthān|",
    "1259:140": "evaṃ ghaṭanācca mithyārthāḥ||17||",
    "1259:141": "bhinne kā ghaṭanā'bhinne kāryakāraṇatāpi kā|",
    "1259:142": "bhāvehyanyasya viśliṣṭau śliṣṭau syātāṃ kathaṃ ca tau||18||",
    "1259:143": "kiñca, asau kāryakāraṇabhūto'rtho bhinnaḥ,",
    "1259:144": "abhinno vā syāt ?",
    "1259:145": "yadi bhinnaḥ;,",
    "1259:146": "tarhi bhinne kā ghaṭanā svasvabhāvavyavasthiteḥ ?",
    "1259:147": "athābhinnaḥ;",
    "1259:148": "tadā'bhinne kāryakāraṇatāpi kā ? naiva syāt|",
    "1259:149": "syādetat, na bhinnasyābhinnasya vā sambandhaḥ|",
    "1259:150": "kiṃ tarhi ? sambandhākhyenaikena sambandhāt;",
    "1259:151": "ityatrāpi bhāve sattāyāmanyasya sambandhasya viśliṣṭau kāryakāraṇābhimatau śliṣṭau syātām,",
    "1259:152": "kathaṃ ca tau saṃyogisamavāyinau ?",
    "1259:153": "ādigrahaṇāt svasvāmyādikam||18||",
    "1259:154": "saṃyogisamavāyyādi sarvametena cintitam|",
    "1259:155": "anyonyānupakārācca na sambandhī ca tādṛśaḥ||19||",
    "1259:156": "sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo'nupakāryopakārakabhūtaḥ||19||",
    "1259:157": "janane'pi hi kāryasya kenacit samavāyinā|",
    "1259:158": "samavāyī tadā nāsau na tato'tiprasaṅgataḥ||20||",
    "1259:159": "athāsti kaścit samavāyī yo'vayavirūpaṃ kāryaṃ janayati,",
    "1259:160": "ato nānupakārādasambandhiteti;",
    "1259:161": "tanna;",
    "1259:162": "yato janane'pi kāryasya kenacit samavāyinābhyupagamyamāne samavāyī,",
    "1259:163": "nāsau tadā; jananakāle kāryasyāniṣpatteḥ|",
    "1259:164": "na ca tato jananāt samavāyitvaṃ siddhyati;",
    "1259:165": "kumbhakārāderapi ghaṭe samavāyitvaprasaṅgāt||20||",
    "1259:166": "tayoranupakāre'pi samavāye paratra vā|",
    "1259:167": "sambandho yadi viśvaṃ syāt samavāyi parasparam||21||",
    "1259:168": "tayoḥ samavāyinoḥ parasparamanupakāre'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre'pi sambandho yadīṣyate;",
    "1259:169": "tadā viśvaṃ parasparāsambaddhaṃ samavāyi parasparaṃ syāt||21||",
    "1259:170": "saṃyogajanane'piṣṭau tataḥ saṃyoginau na tau|",
    "1259:171": "karmādiyogitāpatteḥ sthitiśca prativarṇitā||22||",
    "1259:172": "ityācāryadharmakīrtiviracitā",
    "1259:173": "sambandhaparīkṣā samāptā|",
    "1259:174": "yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane'piṣṭau,",
    "1259:175": "tataḥ saṃyogajananānna tau saṃyoginau,",
    "1259:176": "karmaṇo'pi saṃyogitāpatteḥ|",
    "1259:177": "saṃyogo hyanyatarakarmajaḥ ubhayakarmajaśceṣyate|",
    "1259:178": "ādigrahaṇāt saṃyogasyāpi saṃyogitā syāt|",
    "1259:179": "na saṃyogajananāt saṃyogitā, kintarhi ?",
    "1259:180": "sthāpanāditi cet;",
    "1259:181": "na sthitiśca prativarṇitā=granthāntare pratikṣiptā,",
    "1259:182": "sthāpyasthāpakayorjanyajanakatvābhāvānnānyā sthitiriti||22||",
    "1259:183": "iti prabhācandrakṛtā sambandhaparīkṣāvyākhyā samāptā|"
}