{
  "SA10n1015:0": "nāgārjuna kṛta",
  "SA10n1015:1": "madhyamakaśāstram |",
  "SA10n1015:2": "pratyayaparīkṣā nāma prathamaṃ prakaraṇam |",
  "SA10n1015:3": "anirodhamanutpādamanucchedamaśāśvatam |",
  "SA10n1015:4": "anekārthamanānārthamanāgamamanirgamam ||1 ||",
  "SA10n1015:5": "yaḥ pratītyasamutpādaṃ prapañcopaśamaṃ śivam |",
  "SA10n1015:6": "deśayāmāsa saṃbuddhastaṃ vande vadatāṃ varam ||2 ||",
  "SA10n1015:7": "na svato nāpi parato na dvābhyāṃ nāpyahetutaḥ |",
  "SA10n1015:8": "utpannā jātu vidyante bhāvāḥ kkacana kecana ||3 ||",
  "SA10n1015:9": "catvāraḥ pratyayā hetuścālambanamanantaram |",
  "SA10n1015:10": "tathaivādhipateyaṃ ca pratyayo nāsti pañcamaḥ ||4 ||",
  "SA10n1015:11": "na hi svabhāvo bhāvānāṃ pratyayādiṣu vidyate |",
  "SA10n1015:12": "avidyamāne svabhāve parabhāvo na vidyate ||5 ||",
  "SA10n1015:13": "kriyā na pratyayavatī nāpratyayavatī kriyā |",
  "SA10n1015:14": "pratyayā nākriyāvantaḥ kriyāvantaśca santyuta ||6 ||",
  "SA10n1015:15": "utpadyate pratītyemānitīme pratyayāḥ kila |",
  "SA10n1015:16": "yāvannotpadyata ime tāvannāpratyayāḥ katham ||7 ||",
  "SA10n1015:17": "naivāsato naiva sataḥ pratyayo'rthasya yujyate |",
  "SA10n1015:18": "asataḥ pratyayaḥ kasya sataśca pratyayena kim ||8 ||",
  "SA10n1015:19": "na sannāsanna sadasan dharmo nirvartate yadā |",
  "SA10n1015:20": "kathaṃ nirvartako heturevaṃ sati hi yujyate ||9 ||",
  "SA10n1015:21": "anālambana evāyaṃ san dharma upadiśyate |",
  "SA10n1015:22": "athānālambane dharme kuta ālambanaṃ punaḥ ||10 ||",
  "SA10n1015:23": "anutpanneṣu dharmeṣu nirodho nopapadyate |",
  "SA10n1015:24": "nānantaramato yuktaṃ niruddhe pratyayaśca kaḥ ||11 ||",
  "SA10n1015:25": "bhāvānāṃ niḥsvabhāvānāṃ na sattā vidyate yataḥ |",
  "SA10n1015:26": "satīdamasmin bhavatītyetannaivopapadyate ||12 ||",
  "SA10n1015:27": "na ca vyastasamasteṣu pratyayeṣvasti tatphalam |",
  "SA10n1015:28": "pratyayebhyaḥ kathaṃ tacca bhavenna pratyayeṣu yat ||13 ||",
  "SA10n1015:29": "athāsadapi tattebhyaḥ pratyayebhyaḥ pravartate |",
  "SA10n1015:30": "apratyayebhyo'pi kasmātphalaṃ nābhipravartate ||14 ||",
  "SA10n1015:31": "phalaṃ ca pratyayamayaṃ pratyayāścāsvayaṃmayāḥ |",
  "SA10n1015:32": "phalamasvamayebhyo yattatpratyayamayaṃ katham ||15 ||",
  "SA10n1015:33": "tasmānna pratyayamayaṃ nāpratyayamayaṃ phalam |",
  "SA10n1015:34": "saṃvidyate phalābhāvātpratyayāpratyayāḥ kutaḥ ||16 ||"
}