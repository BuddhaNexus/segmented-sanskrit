{
  "SA07n946:0": "aṣṭādaśaḥ sargaḥ",
  "SA07n946:1": "ājñā-vyākaraṇa",
  "SA07n946:2": "atha dvijo bāla ivāptavedaḥ kṣipraṃ vaṇik prāpta ivāptalābhaḥ |",
  "SA07n946:3": "jitvā ca rājanya ivārisainyaṃ nandaḥ kṛtārtho gurumabhyagacchat ||1 ||",
  "SA07n946:4": "draṣṭuṃ sukhaṃ jñānasamāptikāle gururhi śiṣyasya gurośca śiṣyaḥ |",
  "SA07n946:5": "pariśramaste saphalo mayīti yato didṛkṣāsya munau babhūva ||2 ||",
  "SA07n946:6": "yato hi yenādhigato viśeṣastasyottamāṃso'rhati kartumīḍyām |",
  "SA07n946:7": "āryaḥ sarāgo'pi kṛtajñabhāvāt prakṣīṇamānaḥ kimu vītarāgaḥ ||3 ||",
  "SA07n946:8": "yasyārthakāmaprabhavā hi bhaktistato'sya sā tiṣṭhati rūḍhamūlā |",
  "SA07n946:9": "dharmānvayo yasya tu bhaktirāgastasya prasādo hṛdayāvagāḍhaḥ ||4 ||",
  "SA07n946:10": "kāṣāyavāsāḥ kanakāvadātastataḥ sa mūrdhnā gurave praṇeme |",
  "SA07n946:11": "vāteritaḥ pallavatāmrarāgaḥ puṣpojjvalaśrīriva karṇikāraḥ ||5 ||",
  "SA07n946:12": "athātmanaḥ śiṣyaguṇasya caiva mahāmuneḥ śāstṛguṇasya caiva |",
  "SA07n946:13": "saṃdarśanārthaṃ sa na mānahetoḥ svāṃ kāryasiddhiṃ kathayāmbabhūva ||6 ||",
  "SA07n946:14": "yo dṛṣṭiśalyo hṛdayāvagāḍhaḥ prabho bhṛśaṃ māmatudat sutīkṣṇaḥ |",
  "SA07n946:15": "tvadvākyasaṃdaṃśamukhena me sa samuddhṛtaḥ śalyahṛteva śalyaḥ ||7 ||",
  "SA07n946:16": "kathaṃkathābhāvagatosmi yena chinnaḥ sa niḥsaṃśaya saṃśayo me |",
  "SA07n946:17": "tvacchāsanāt satpathamāgato'smi sudeśikasyeva pathi pranaṣṭaḥ ||8 ||",
  "SA07n946:18": "yatpītamāsvādavaśendriyeṇa darpeṇa kandarpaviṣaṃ mayāsīt |",
  "SA07n946:19": "tanme hataṃ tvadvacanāgadena viṣaṃ vināśīva mahāgadena ||9 ||",
  "SA07n946:20": "kṣayaṃ gataṃ janma nirastajanman saddharmacaryāmuṣito'smi samyak |",
  "SA07n946:21": "kṛtsnaṃ kṛtaṃ me kṛtakārya kāryaṃ lokeṣu bhūto'smi na lokadharmā ||10 ||",
  "SA07n946:22": "maitrīstanīṃ vyañjanacārusāsnāṃ saddharmadugdhāṃ pratibhānaśṛṅgām |",
  "SA07n946:23": "tavāsmi gāṃ sādhu nipīya tṛptastṛṣeva gāmuttama vatsavarṇaḥ ||11 ||",
  "SA07n946:24": "yatpaśyataścādhigamo mamāyaṃ tanme samāsena mune nibodha |",
  "SA07n946:25": "sarvajña kāmaṃ viditaṃ tavaitat svaṃ tūpacāraṃ pravivakṣurasmi ||12 ||",
  "SA07n946:26": "anye'pi santo vimumukṣavo hi śrutvā vimokṣāya nayaṃ parasya |",
  "SA07n946:27": "muktasya rogādiva rogavantastenaiva mārgeṇa sukhaṃ ghaṭante ||13 ||",
  "SA07n946:28": "urvyādikān janmani vedima dhātun nātmānamurvyādiṣu teṣu kiñcit |",
  "SA07n946:29": "yasmādatasteṣu na me'sti saktirbahiśca kāyena samā matirme ||14 ||",
  "SA07n946:30": "skandhāṃśca rūpaprabhṛtīn daśārdhān paśyāmi yasmāccapalānasārān |",
  "SA07n946:31": "anātmakāṃścaiva vadhātmakāṃśca tasmād vimukto'smyaśivebhya ebhyaḥ ||15 ||",
  "SA07n946:32": "yasmācca paśyāmyudayaṃ vyayaṃ ca sarvāsvavasthāsvahamindriyāṇām |",
  "SA07n946:33": "tasmādanityeṣu nirātmakeṣu duḥkheṣu me teṣvapi nāsti saṃgaḥ ||16 ||",
  "SA07n946:34": "yataśca lokaṃ samajanmaniṣṭhaṃ paśyāmi niḥsāramasacca sarvam |",
  "SA07n946:35": "ato dhiyā me manasā vibaddhamasmīti me neñjitamasti yena ||17 ||",
  "SA07n946:36": "caturvidhe naikavidhaprasaṅge yato'hamāhāravidhāvasaktaḥ |",
  "SA07n946:37": "amūrcchitaścāgrathitaśca tatra tribhyo vimukto'smi tato bhavebhyaḥ ||18 ||",
  "SA07n946:38": "aniścitaścāpratibaddhacitto dṛṣṭaśrutādau vyavahāradharme |",
  "SA07n946:39": "yasmāt samātmānugataśca tatra tasmād visaṃyogagato'smi muktaḥ ||19 ||",
  "SA07n946:40": "ityevamuktvā gurubāhumānyāt sarveṇa kāyena sa gāṃ nipannaḥ |",
  "SA07n946:41": "praverito lohitacandanākto haimo mahāstambha ivābabhāse ||20 ||",
  "SA07n946:42": "tataḥ pramādat prasṛtasya pūrvaṃ śruvā dhṛtiṃ vyākaraṇaṃ ca tasya |",
  "SA07n946:43": "dharmānvayaṃ cānugataṃ prasādaṃ meghasvarastaṃ munirābabhāṣe ||21 ||",
  "SA07n946:44": "uttiṣṭha dharme sthita śiṣyajuṣṭe kiṃ pādayorme patito'si murdhnā |",
  "SA07n946:45": "abhyarcanaṃ me na tathā praṇāmo dharme yathaiṣā pratipattireva ||22 ||",
  "SA07n946:46": "adyāsi supravrajito jitātmannaiśvaryamapyātmani yena labdham |",
  "SA07n946:47": "jitātmanaḥ pravrajanaṃ hi sādhu calātmano na tvajitendriyasya ||23 ||",
  "SA07n946:48": "adyāsi śaucena pareṇa yukto vākkāyacetāṃsi śucīni yatte |",
  "SA07n946:49": "ataḥ punaścāprayatāpasaumyāṃ yatsaumya no vekṣyasi garbhaśayyām ||24 ||",
  "SA07n946:50": "adyārthavatte śrutavacchrutaṃ tacchrutānurūpaṃ pratipadya dharmam |",
  "SA07n946:51": "kṛtaśruto vipratipadyamāno nindyo hi nirvīrya ivāttaśastraḥ ||25 ||",
  "SA07n946:52": "aho dhṛtiste'viṣayātmakasya yattvaṃ matiṃ mokṣavidhāvakārṣīḥ |",
  "SA07n946:53": "yāsyāmi niṣṭhāmiti bāliśo hi janmakṣayāt trāsamihābhyupaiti ||26 ||",
  "SA07n946:54": "diṣṭyā durāpaḥ kṣaṇasaṃnipāto nāyaṃ kṛto mohavaśena moghaḥ |",
  "SA07n946:55": "udeti duḥkhena gato hyadhastāt kūrmo yugacchidra ivārṇavasthaḥ ||27 ||",
  "SA07n946:56": "nirjitya māraṃ yudhi durnivāramadyāsi loke raṇaśīrṣaśūraḥ |",
  "SA07n946:57": "śūro'pyaśūraḥ sa hi veditavyo doṣairamitrairiva hanyate yaḥ ||28 ||",
  "SA07n946:58": "nirvāpya rāgāgnimudīrṇamadya diṣṭyā sukhaṃ svapsyasi vītadāhaḥ |",
  "SA07n946:59": "duḥkhaṃ hi śete śayane'pyudāre kleśāgninā cetasi dahyamānaḥ ||29 ||",
  "SA07n946:60": "abhyucchrito dravyamadena pūrvamadyāsi tṛṣṇoparamāt samṛddhaḥ |",
  "SA07n946:61": "yāvat satarṣaḥ puruṣo hi loke tāvat samṛddho'pi sadā daridraḥ ||30 ||",
  "SA07n946:62": "adyāpadeṣṭuṃ tava yuktarūpaṃ śuddhodano me nṛpatiḥ piteti |",
  "SA07n946:63": "bhraṣṭasya dharmāt pitṛbhirnipātādaślāghanīyo hi kulāpadeśaḥ ||31 ||",
  "SA07n946:64": "diṣṭyāsi śāntiṃ paramāmupeto nistīrṇakāntāra ivāptasāraḥ |",
  "SA07n946:65": "sarvo hi saṃsāragato bhayārto yathaiva kāntāragatastathaiva ||32 ||",
  "SA07n946:66": "āraṇyakaṃ bhaikṣacaraṃ vinītaṃ drakṣyāmi nandaṃ nibhṛtaṃ kadeti |",
  "SA07n946:67": "āsīt purastāttvayi me didṛkṣā tathāsi diṣṭyā mama darśanīyaḥ ||33 ||",
  "SA07n946:68": "bhavatyarūpo'pi hi darśanīyaḥ svalaṃkṛtaḥ śreṣṭhatamaigurṇaiḥ svaiḥ |",
  "SA07n946:69": "doṣaiḥ parīto malinīkaraistu sudarśanīyo'pi virūpa eva ||34 ||",
  "SA07n946:70": "adya prakṛṣṭā tava buddhimattā kṛtsnaṃ yayā te kṛtamātmakāryam |",
  "SA07n946:71": "śrutonnatasyāpi hi nāsti buddhirnotpadyate śreyasi yasya buddhiḥ ||35 ||",
  "SA07n946:72": "unmīlitasyāpi janasya madhye nimīlitasyāpi tathaiva cakṣuḥ |",
  "SA07n946:73": "prajñāmayaṃ yasya hi nāsti cakṣuścakṣurna tasyāsti sacakṣuṣo'pi ||36 ||",
  "SA07n946:74": "duḥkhapratīkāranimittamārtaḥ kṛṣyādibhiḥ khedamupaiti lokaḥ |",
  "SA07n946:75": "ajasramāgacchati tacca bhūyo jñānena yasyādya kṛtastvayāntaḥ ||37 ||",
  "SA07n946:76": "duḥkhaṃ na me syāt sukhameva me syāditi pravṛttaḥ satataṃ hi lokaḥ |",
  "SA07n946:77": "na vetti taccaiva tathā yathā syāt prāptaṃ tvayādyāsulabhaṃ yathāvat ||38 ||",
  "SA07n946:78": "ityevamādi sthirabuddhicittastathāgatenābhihito hitāya |",
  "SA07n946:79": "staveṣu nindāsu ca nirvyapekṣaḥ kṛtāñjalirvākyamuvāca nandaḥ ||39 ||",
  "SA07n946:80": "aho viśeṣeṇa viśeṣadarśin stvayānukampā mayi darśiteyaṃ |",
  "SA07n946:81": "yatkāmapaṅke bhagavannimagnastrāto'smi saṃsārabhayādakāmaḥ ||40 ||",
  "SA07n946:82": "bhrātrā tvayā śreyasi daiśikena pitrā phalasthena tathaiva mātrā |",
  "SA07n946:83": "hato'bhaviṣyaṃ yadi na vyamokṣyaṃ sārthāt paribhraṣṭa ivākṛtārthaḥ ||41 ||",
  "SA07n946:84": "śāntasya tuṣṭasya sukho viveko vijñātatattvasva parīkṣakasya |",
  "SA07n946:85": "prahīṇamānasya ca nirmadasya sukhaṃ virāgatvamasaktabuddheḥ ||42 ||",
  "SA07n946:86": "atho hi tattvaṃ parigamya samyaṅnirdhūya doṣānadhigamya śāntim |",
  "SA07n946:87": "svaṃ nāśramaṃ samprati cintayāmi na taṃ janaṃ nāpsaraso na devān ||43 ||",
  "SA07n946:88": "idaṃ hi bhuktvā śuci śāmikaṃ sukhaṃ na me manaḥ kāṃkṣati kāmajaṃ sukham |",
  "SA07n946:89": "mahārhamapyannamadaivatāhṛtaṃ divaukaso bhuktavataḥ sudhāmiva ||44 ||",
  "SA07n946:90": "aho'ndhavijñānanimīlitaṃ jagat paṭāntare paśyati nottamaṃ sukham |",
  "SA07n946:91": "sudhīramadhyatmasukhaṃ vyapāsya hi śramaṃ tathā kāmasukhārthamṛcchati ||45 ||",
  "SA07n946:92": "yathā hi ratnākarametya durmatirvihāya ratnānyasato maṇīn haret |",
  "SA07n946:93": "apāsya saṃbodhisukhaṃ tathottamaṃ śramaṃ vrajet kāmasukhopalabdhaye ||46 ||",
  "SA07n946:94": "aho hi sattveṣvatimaitracetasastathāgatasyānujighṛkṣutā parā |",
  "SA07n946:95": "apāsya yaddhyānasukhaṃ mune paraṃ parasya duḥkhoparamāya khidyase ||47 ||",
  "SA07n946:96": "mayā nu śakyaṃ pratikartumadya kiṃ gurau hitaiṣiṇyanukampake tvayi |",
  "SA07n946:97": "samuddhṛto yena bhavārṇavādahaṃ mahārṇavāccūrṇitanaurivormibhiḥ ||48 ||",
  "SA07n946:98": "tato ministasya niśamya hetumat prahīṇasarvāsravasūcakaṃ vacaḥ |",
  "SA07n946:99": "idaṃ babhāṣe vadatāmanuttamo yadarhati śrīghana eva bhāṣituṃ ||49 ||",
  "SA07n946:100": "idaṃ kṛtārthaḥ paramārthavit kṛtī tvameva dhīmannabhidhātumarhasi |",
  "SA07n946:101": "atītya kāntāramavāptasādhanaḥ sudaiśikasyeva kṛtaṃ mahāvaṇik ||50 ||",
  "SA07n946:102": "avaiti buddhaṃ naradamyasārathiṃ kṛtī yathārhannupaśāntamānasaḥ |",
  "SA07n946:103": "na dṛṣṭasatyo'pi tathāvabudhyate pṛthagjanaḥ kiṃbata buddhimānapi ||51 ||",
  "SA07n946:104": "rajastamobhyāṃ parimuktacetasastavaiva ceyaṃ sadṛśī kṛtajñatā |",
  "SA07n946:105": "rajaḥprakarṣeṇa jagatyavasthite kṛtajñabhāvo hi kṛtajña durlabhaḥ ||52 ||",
  "SA07n946:106": "sadharma dharmānvayato yataśca te mayi prasādo'dhigame ca kauśalam |",
  "SA07n946:107": "ato'sti bhūyastvayi me vivakṣitaṃ nato hi bhaktaśca niyogamarhasi ||53 ||",
  "SA07n946:108": "avāptakāryo'si parāṃ gatiṃ gato na te'sti kiñcit karaṇīyamaṇvapi |",
  "SA07n946:109": "ataḥparaṃ saumya carānukampayā vimokṣayan kṛcchragatān parānapi ||54 ||",
  "SA07n946:110": "ihārthamevārabhate naro'dhamo vimadhyamastūbhayalaukikīṃ kriyām |",
  "SA07n946:111": "kriyāmamutraiva phalāya madhyamo viśiṣṭadharmā punarapravṛttaye ||55 ||",
  "SA07n946:112": "ihottamebhyo'pi mataḥ sa tūttamo ya uttamaṃ dharmamavāpya naiṣṭhikam |",
  "SA07n946:113": "acintayitvātmagataṃ pariśramaṃ śamaṃ parebhyo'pyupadeṣṭumicchati ||56 ||",
  "SA07n946:114": "vihāya tasmādiha kāryamātmanaḥ kuru sthirātman parakāryamapyatho |",
  "SA07n946:115": "bhramatsu sattveṣu tamāvṛtātmasu śrutapradīpo niśi dhāryatāmayam ||57 ||",
  "SA07n946:116": "bravītu tāvat puri vismito janastvayi sthite kurvati dharmadeśanāḥ",
  "SA07n946:117": "aho batāścaryamidaṃ vimuktaye karoti rāgī yadayaṃ kathāmiti ||58 ||",
  "SA07n946:118": "dhruvaṃ hi saṃśrutya tava sthiraṃ mano nivṛttanānāviṣayairmanorathaiḥ |",
  "SA07n946:119": "vadhūrgṛhe sāpi tavānukurvatī kariṣyate strīṣu virāgiṇīḥ kathāḥ ||59 ||",
  "SA07n946:120": "tvayi paramadhṛtau niviṣṭatattve bhavanagatā na hi raṃsyate dhruvaṃ sā |",
  "SA07n946:121": "manasi śamadamātmake vivikte matiriva kāmasukhaiḥ parīkṣakasya ||60 ||",
  "SA07n946:122": "ityarhataḥ paramakāruṇikasya śāsturmūrdhnā vacaśca caraṇau ca samaṃ gṛhītvā |",
  "SA07n946:123": "svasthaḥ praśāntahṛdayo vinivṛttakāryaḥ pārśvānmuneḥ pratiyayau vimadaḥ karīva ||61 ||",
  "SA07n946:124": "bhikṣārthaṃ samaye viveśa sa puraṃ dṛṣṭīrjanasyākṣipan",
  "SA07n946:125": "lābhālābhasukhāsukhādiṣu samaḥ svasthendriyo nispṛhaḥ |",
  "SA07n946:126": "nirmokṣāya cakāra tatra ca kathāṃ kāle janāyārthine",
  "SA07n946:127": "naivonmārgagatān parān paribhavannātmānamutkarṣayan ||62 ||",
  "SA07n946:128": "ityeṣā vyupaśāntaye na rataye mokṣārthagarbhā kṛtiḥ",
  "SA07n946:129": "śrotṛṇāṃ grahaṇārthamanyamanasāṃ kāvyopacārāt kṛtā |",
  "SA07n946:130": "yanmokṣāt kṛtamanyadatra hi mayā tatkāvyadharmāt kṛtaṃ",
  "SA07n946:131": "pātuṃ titkamivauṣadhaṃ madhuyutaṃ hṛdyaṃ kathaṃ syāditi ||63 ||",
  "SA07n946:132": "prāyeṇālokya lokaṃ viṣayaratiparaṃ mokṣāt pratihataṃ",
  "SA07n946:133": "kāvyavyājena tattvaṃ kathitamiha mayā mokṣaḥ paramiti |",
  "SA07n946:134": "tadbuddhvā śamikaṃ yattadavahitamito grāhyaṃ na lalitaṃ",
  "SA07n946:135": "pāṃsubhyo dhātujebhyo niyatamupakaraṃ cāmīkaramiti ||64 ||",
  "SA07n946:136": "saundarananda mahākāvya meṃ “ājñā-vyākaraṇa“ nāmaka aṣṭādaśa sarga samāpta |"
}