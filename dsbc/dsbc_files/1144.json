{
    "1144:0": "|Nītiśāstram||",
    "1144:1": "||sarvajñāya namaḥ||",
    "1144:2": "arthaśāstraviśeṣādyaḥ śāstreṣu hitakārakaḥ|",
    "1144:3": "unmeṣāya nṛṇāṃ buddhe rmasūrākṣeṇa bhāṣitaḥ ||1||",
    "1144:4": "śreyase ceha saṃsāre jñānopasthāpanāya vai|",
    "1144:5": "vākyaiśca jñānaśikṣāyai yathāvadarthasiddhaye|",
    "1144:6": "buddherutpādanārtha ca naya eṣaḥ prakathyate ||2||",
    "1144:7": "kauśalaṃ suprayuñjīta vastujātaṃ parāmṛśan|",
    "1144:8": "saṃrakṣeddharmacaryāṃ hi pratyakṣe'pi pare'pi vā||",
    "1144:9": "krodhaṃ tyajan viśeṣeṇa paṇḍitāṃśca samāśrayet|",
    "1144:10": "vadannityaṃ ṛtaṃ vākyaṃ vadennāhitavācakam ||3||",
    "1144:11": "brāhmaṇaṃ pūjayedūbhaktyā nāvamanyeta gāstathā|",
    "1144:12": "varjayettādṛśīṃ caryāṃ yasmādvā rājato bhayam||",
    "1144:13": "naiva kadāpyavajñeyāḥ śatravo nāma ye janāḥ|",
    "1144:14": "vikatthanāṃ parityajya na bhajennindyavastukam||4||",
    "1144:15": "bhojyaṃ hitakaraṃ grāhyaṃ nāvamanyeta bāndhavam|",
    "1144:16": "naiva skandejjvaladvahnimāhavaṃ na vilokayet||",
    "1144:17": "śrotavyāni ca kāvyāni na kuryātprāṇanāśanam|",
    "1144:18": "na skandet vivare kūpe nākṛtyaṃ ca samācaret ||5||",
    "1144:19": "vidyāṃ labdhvā samāsena na krīḍedahinā saha|",
    "1144:20": "dānaṃ yacchet yathāśakti hīnānnaiva ca kāṅkṣayet",
    "1144:21": "paranindā na kartavyā na tathātmastutiḥ svayam|",
    "1144:22": "niśā'ṭanaṃ na kartavyam jñātavyaṃ tat sadaiva hi ||6||",
    "1144:23": "na gacchedupa ṣaṇḍaṃ vā chinnabandhanaśṛṅgiṇam|",
    "1144:24": "bandhuhīno'nupānatko na gacchecca pathi kkacit|",
    "1144:25": "dūrādeva varjanīyau duṣṭabuddhiśca nindakaḥ|",
    "1144:26": "duṣṭāṃ bhāryāṃ parityajya viśvastāṃ tāṃ samāśrayet ||7||",
    "1144:27": "yo hi na jñāyate samyaṅ na bhavettena saṃgatiḥ|",
    "1144:28": "na kāmyeta kadācidvā bhūpateḥ paricārikā|",
    "1144:29": "hitaṃ vākyaṃ sadā śṛṇvanna krudhyet yatra tatra vā|",
    "1144:30": "dhenuṃ sadyaḥprasūtāṃ ca varjayeddūrameva tām ||8||",
    "1144:31": "na kadā viśvasennāryāṃ na viśeddustarāṃ nadīm|",
    "1144:32": "nāroheduccavṛkṣeṣu pivanmadyaṃ kadāpi vā|",
    "1144:33": "neṣṭalābhāya saṃtyājyaṃ svadharmo svadhanaṃ tathā| ||9||",
    "1144:34": "tacca sthānaṃ sadā tyājyaṃ rakṣāhīnaṃ tu yadbhavet|",
    "1144:35": "sarveṣāṃ gūḍhavākyāni sarvaśo na prakāśayet||",
    "1144:36": "bhūtirna sañcitā yena sadodyukto jano hi saḥ||",
    "1144:37": "ṛtaṃ vākyaṃ vadennityaṃ na bhāṣeta nirarthakam ||10||",
    "1144:38": "svāgatañca vadennityamāgataṃ purato janam|",
    "1144:39": "naradevadvijāḥ pūjyāḥ puṇyaṃ viṣayamāśrayet|",
    "1144:40": "bhajennityaṃ parisnātaṃ śubhravāsaḥsamanvitam ||11||",
    "1144:41": "tyajetsaṃgaṃ bahustrīṇāṃ yathā''caranti paṇḍitāḥ|",
    "1144:42": "dīrghamāyustathā prājño nairujyamadhigacchati ||12||",
    "1144:43": "iti prathamo'dhyāyaḥ|",
    "1144:44": "pararandhraṃ svarandhraṃ vā gopāyedvā sutaṃ priyām|",
    "1144:45": "pṛthivīva samadraṣṭā mānavaḥ sukhamaśnute ||1||",
    "1144:46": "marmavākyaṃ na vaktavyaṃ gūḍhaṃ naiva prakāśayet|",
    "1144:47": "bhāṣitaṃ marmavākyaṃ ca jñāyatāṃ śastradhṛgyathā ||2||",
    "1144:48": "asandigdhamanā bhūtvā vadedikṣuraso yathā|",
    "1144:49": "vikṣubdho vacasā yo hi vākyaśalyena hanyate ||3||",
    "1144:50": "ripavaḥ priyavaktāro na mānyante sadā budhaiḥ|",
    "1144:51": "viṣabhāṇḍasamāste hi carame kṣayakārakāḥ ||4||",
    "1144:52": "na manyeta nadīvegaṃ praśastatāṃ tu lakṣayet|",
    "1144:53": "kālo dhāvati tadbaddhi ātmano'rthān vicintayet ||5||",
    "1144:54": "tāvad bhayasya bhetavyaṃ yāvadbhayamanāgatam|",
    "1144:55": "āgataṃ tu bhayaṃ vīkṣya prahartavyamabhītavat ||6||",
    "1144:56": "arthāt palāyate jñānaṃ mārjārānmūṣiko yathā|",
    "1144:57": "bakavat jñāyatāmarthaḥ siṃhavacca jayedripum||7||",
    "1144:58": "siṃhādekaṃ bakādekaṃ ṣaṭ śunastrīṇi gardabhāt|",
    "1144:59": "vāyasāt pañca śikṣecca catvāri kukkuṭādapi ||8||",
    "1144:60": "prabhūtamalpakāryaṃ vā yo naraḥ kurtumicchati|",
    "1144:61": "sarvārambheṇa tatkuryātsiṃhādekaṃ prakīrtitam ||9||",
    "1144:62": "sarvendriyāṇi saṃyamya bakavat paṇḍito janaḥ|",
    "1144:63": "kāladeśopapannāni kāryāṇi tu parīkṣayet ||10||",
    "1144:64": "yuddhaṃ ca prātarutthānaṃ bhojanaṃ saha bandhubhiḥ|",
    "1144:65": "striyamāpadgatāṃ rakṣeccatuḥ śikṣeta kukkuṭāta ||11||",
    "1144:66": "gūḍhamaithunadhārṣṭya ca kāle cā''layasaṃgraham|",
    "1144:67": "apramāda [maviśvastaṃ] pañca śikṣeta vāyasāt ||12||",
    "1144:68": "bahvāśī svalpasantuṣṭhaḥ sunidraḥ śīghracetanaḥ|",
    "1144:69": "prabhorbhaktaśca śūraśca jñātavyāḥ ṣaṭ śuno guṇāḥ ||13||",
    "1144:70": "aviśrāntaṃ vahedbhāraṃ śītoṣṇaṃ ca na vindati|",
    "1144:71": "[santoṣaśca ] tathā nityaṃ trīṇi śikṣeta gardabhāt||14||",
    "1144:72": "viṃśatyete guṇā jñeyā yastu kuryād vicakṣaṇaḥ|",
    "1144:73": "sa jeṣyati ripūn sarvānajeyaśca bhaviṣyati ||15||",
    "1144:74": "|| iti dvitīyo'dhyāyaḥ||",
    "1144:75": "skandhenāpi vahecchatruṃ yāvanna kālasya paryayaḥ|",
    "1144:76": "tathaiva kālasamprāpte bhindyāt ghaṭamivāśmabhiḥ ||1||",
    "1144:77": "na gacchedīdṛśaṃ śatruṃ roti hīno bhṛśaṃ yathā|",
    "1144:78": "tena maitrī na kartavyā ya ādau pratighātakaḥ ||2||",
    "1144:79": "ṛṇaśeṣaścāgniśeṣaḥ śatruśeṣastathaiva ca|",
    "1144:80": "punaḥ punaḥ pravardhante tasmāccheṣaṃ na rakṣayet||3||",
    "1144:81": "kṛte pratikṛtiṃ kuryāddhiṃsane pratihiṃsanam|",
    "1144:82": "tatra doṣaṃ na paśyāmi śaṭhe śāṭhyaṃ samācaret ||4||",
    "1144:83": "āpadarthe ghanaṃ rakṣet dārān rakṣed ghanairapi|",
    "1144:84": "ātmānaṃ satataṃ rakṣet dārairapi ghanairapi ||5||",
    "1144:85": "parokṣe kāryahantāraṃ pratyakṣe priyavādinam|",
    "1144:86": "varjayettādṛśaṃ mitraṃ viṣakumbhaṃ payomukham ||6||",
    "1144:87": "lubdhamartha pradānena ślāghyamañjalikarmaṇā|",
    "1144:88": "mūrkhaṃ chandānuvṛttyā ca yāthātathyena paṇḍitam ||7||",
    "1144:89": "śatruṃ sāñjaliviśvāsaiḥ saṃpūjya natamaulibhiḥ|",
    "1144:90": "kāmādaśru vimuñcanti īpsitāḥ dhanakāmukāḥ ||8||",
    "1144:91": "balīyasi praṇamatāṃ jayecca durbalaṃ ripum|",
    "1144:92": "sandhimicchet samenāpi vigrahaṃ na samācaret ||9||",
    "1144:93": "na tat kuryādyathodvegaṃ nācareddāruṇaṃ tathā|",
    "1144:94": "nātkṣipedyaḥ śiraḥpātaḥ khaṇḍakarma rabhet na ||10||",
    "1144:95": "na vastavyamareḥ sthāne rabheta kalahaṃ na vā|",
    "1144:96": "na yeṣāṃ vidyate bhedaḥ kutastān bhedayiṣyasi|",
    "1144:97": "nonmūlayettarīrmūlaṃ yanmūlaṃ ca dṛḍhaṃ bhavet ||11||",
    "1144:98": "na sā sabhā yatra na santi vṛddhā",
    "1144:99": "vṛddhā na te ye na vadanti dharmam|",
    "1144:100": "dharmaḥ sa no yatra na ramyamasti",
    "1144:101": "satyaṃ na tad yacchaladoṣayuktam ||12||",
    "1144:102": "kliśnāti kaṇṭakaṃ biddhaṃ naṣṭo dharmastathaiva ca |",
    "1144:103": "śatrūṇāṃ ca viruddhānāṃ mūlanāśāt sukhī bhava ||13||",
    "1144:104": "nātyantaṃ saralairbhāvyaṃ gatvā paśya vanasthalīm|",
    "1144:105": "chidyante saralāstatra kubjāstiṣṭhanti pādapāḥ ||14||",
    "1144:106": "yadyadā cintitaṃ kiñcittadaiva hitacintitam|",
    "1144:107": "paṇḍitaśca tathākārī tūrṇamātmavaśaṃ nayet ||15||",
    "1144:108": "yadapasarati meṣaḥ kāraṇaṃ tat prahartuṃ",
    "1144:109": "mṛgapatiratikopāt saṃkucatyutpatiṣṇuḥ|",
    "1144:110": "hṛdayanihitavairā gūḍhamantropacārāḥ",
    "1144:111": "kimiva hi gaṇayanto buddhimantaḥ kṣamante||16||",
    "1144:112": "kutaḥ kokilaḥ sauvarṇyaṃ balmīkaṃ raupyamāskhikam|",
    "1144:113": "ko naṣṭo nāgate kāle bhujaṃgasya padaṃ nu kim ||17||",
    "1144:114": "padasthaṃ nāvamanyeta matimantaṃ ya āśrayet|",
    "1144:115": "namitaṃ na phaṭāsthānaṃ yasya na kṣayito viṣaḥ ||18||",
    "1144:116": "na viśvaset pūrvaparājitasya",
    "1144:117": "śatrośca mitratvamupāgatasya|",
    "1144:118": "mṛgo yathā nīravapādaśabdai",
    "1144:119": "rnihanyate vyādhaviṣāktavāṇaiḥ ||19||",
    "1144:120": "|| atha tṛtīyo'dhyāyaḥ samāptaḥ ||",
    "1144:121": "ayaṃ svārthaḥ parārtho'yamityevaṃ vā na kalpayet|",
    "1144:122": "vibudhā naiva manyante svaṃ paraṃ vā pṛthak pṛthak",
    "1144:123": "niyuñjīta parasyārthe protsaheta svakarmaṇi ||1||",
    "1144:124": "añjanasya kṣayaṃ dṛṣṭā valmīkasya ca sañcayam|",
    "1144:125": "budhastathaiva yuñjīta stokena sañcitaṃ yathā ||2||",
    "1144:126": "dhūrto mohayate sarvān mūḍho muhyati nityaśaḥ|",
    "1144:127": "aviśvasteṣu viśvāsāt svaguptimanucintayet ||3||",
    "1144:128": "valmīkasya vināśo vai kīṭaniṣṭhīvanādbhavet |",
    "1144:129": "abandhyaṃ divasaṃ kuryād dānādhyayanakarmabhiḥ ||4||",
    "1144:130": "sajjano'pi sadā mānyo nāśrayedvā khalaṃ tathā|",
    "1144:131": "ripuṃ jayecca śauryeṇa śaṭhe naiva ca viśvaset ||5||",
    "1144:132": "bahiṣkāryā sadā veśyā kṣantavyo hi gurustathā|",
    "1144:133": "viśvaṃ yena parijñeyaṃ jagatyāṃ nāśakaṃ tathā ||6||",
    "1144:134": "sārthakaṃ karma yasya syāt sajjate tara vai janaḥ|",
    "1144:135": "ramyaṃ yatra vacaḥ samyak guṇānākhyāti nityaśaḥ ||7||",
    "1144:136": "na viśvasedaviśvaste viśvaste nātiviśvaset|",
    "1144:137": "viśvāsādbhayamutpannaṃ sarvaṃ mūlādvinaśyati ||8||",
    "1144:138": "na grāhyaṃ bhautikaṃ sarvaṃ śatruśaktau na viśvaset|",
    "1144:139": "gūhennityaṃ svabhāvaṃ ca parabhāvaṃ ca lakṣayet||9||",
    "1144:140": "paradārā viṣāstulyāḥ evaṃ ca paracārikāḥ|",
    "1144:141": "mṛtyudvārāṇi vindante viśvāsādubhayostayoḥ ||10||",
    "1144:142": "āyuryauvanabhogeṣu ripāvūrddhe bhujaṃgame|",
    "1144:143": "viśvāso naiva [vijñānāṃ ] strīṣu rājakuleṣu ca ||11||",
    "1144:144": "jñānārthamāśrayennityaṃ śraddhavā paṇḍitaṃ janam|",
    "1144:145": "evaṃ jñānārthinā sarvaṃ jñātavyamityaśeṣataḥ ||12||",
    "1144:146": "viśvāso naiva pāpeṣu paṇḍitairnātmapūjanam|",
    "1144:147": "yatasteṣu na viśvāso jīvikā naśyate nṛṇām ||13||",
    "1144:148": "antakaḥ parano mṛtyuḥ pātālaṃ vaḍavāmukham|",
    "1144:149": "kṣuradhārā viṣaṃ sarpo vahnivityekataḥ striyaḥ ||14||",
    "1144:150": "śatrupakṣaḥ parityājya ścātmānande samāśritaḥ |",
    "1144:151": "sarvato buddhimāneṣa ciraṃ nandati bhūyasā ||15||",
    "1144:152": "cakṣurnimeṣamātraṃ vā na parokṣe ripuḥ kṛtaḥ|",
    "1144:153": "nāśayet kālakhaḍgena nindāyāṃ vadhirastathā ||16||",
    "1144:154": "yatrodakaṃ tatra vasanti haṃsāstathaiva śuṣkaṃ parivarjayanti|",
    "1144:155": "na haṃsatulyena nareṇa bhāvyaṃ punastyajanti punarāśrayanti ||17||",
    "1144:156": "rājñaḥ saṅgaṃ na yāceta gaṇikāyāstathaiva hi|",
    "1144:157": "bhiṣajo vā kuṭumbānāṃ bhṛtyānāṃ naiva naiva ca ||18||",
    "1144:158": "yasyaiva kāraṇājjātaṃ śoko duḥkhaṃ tathā kṣatiḥ|",
    "1144:159": "śarīre nāśamūlaṃ vai kiñcinmātraṃ budhastyajet ||19||",
    "1144:160": "yathā caturbhiḥ kanakaṃ parīkṣyate",
    "1144:161": "nirgharṣaṇacchedanatāpatāḍanaiḥ|",
    "1144:162": "tathā caturbhiḥ puruṣaḥ parīkṣyate",
    "1144:163": "tyāgena śīlena kulena vidyayā ||20||",
    "1144:164": "jānīyāt yogyakālaṃ vai rakṣed guptiṃ svakaṃ param|",
    "1144:165": "lokacittavinodāya vākyeṣu viśvasetsadā ||21||",
    "1144:166": "|'tha caturtho'dhyāyaḥ samāptaḥ||",
    "1144:167": "amātyo jñānasampannaḥ sarvaśāstraviśāradaḥ|",
    "1144:168": "koṣavān balavāṃścaiva yo na hanyāt sa hanyate ||1||",
    "1144:169": "viśvastā hi mariṣyanti yathā vaṃśaḥ phalena hi|",
    "1144:170": "viśvāsānnāśamāyāti yathāraṇye sthito mṛgaḥ ||2||",
    "1144:171": "ānandayati sattvāni yo hi maṅgalamañjuvāk |",
    "1144:172": "nindāmeṣyati loke saḥ paravākyanigūhakaḥ ||3||",
    "1144:173": "cetasā yo mahāpāpaḥ pāpakṛt doṣayuktakaḥ|",
    "1144:174": "eṣa panthāḥ khalācāro mānabhaṅgena nāśitaḥ||",
    "1144:175": "śaṭhaśca nagaradhvaṃsī lokeṣu durjano ripuḥ|",
    "1144:176": "kujanānāṃ nidhiḥ so'pi kūpo vā malino yathā||",
    "1144:177": "mukhaṃ miṣṭaṃ ca mādhvīkam vākyaṃ candanaśītalam|",
    "1144:178": "cittaṃ karāta sadṛśamevaṃ sa dhūrtapūruṣaḥ||5||",
    "1144:179": "priyabhāṣī svayaṃ dhūrto doṣānukāyamañju vāk|",
    "1144:180": "prītirna dhriyate citte kapaṭī sa yamāntakaḥ ||6||",
    "1144:181": "atinīcāni vākyāni dṛṣṭimātrātinindakaḥ|",
    "1144:182": "kṣudrasaṃvādabhāṣī yo hyevaṃ duṣṭaḥ śaṭho janaḥ||",
    "1144:183": "purā yena kṛto nāśo'dhunā yena ca nāśitaḥ|",
    "1144:184": "viśvāso'tra na kartavyaḥ koṭarasthita-sarpavat||8||",
    "1144:185": "nakhināṃ ca nadīnāṃ ca śṛṃgiṇāṃ śastrapāṇinām|",
    "1144:186": "viśvāso naiva kartavyaḥ strīṣu rājakuleṣu ca ||9||",
    "1144:187": "agnirāpaḥ striyo mūrkho sarpo rājakulaṃ tathā|",
    "1144:188": "bhūyānnityaṃ satarko'taḥ sadyaḥprāṇaharāṇi ṣaṭ||10||",
    "1144:189": "śatrave riṃkthadāyī yo nāśritavyaḥ kadācana|",
    "1144:190": "nāśayatyapi sa prāṇān yathā māyi-dvicāriṇī ||11||",
    "1144:191": "varjayettādṛśaṃ bandhumādāvaniṣṭakāriṇam|",
    "1144:192": "mitravāñchāṃ na gṛhṇāti hetuḥ kalahakāriṇām ||12||",
    "1144:193": "bandhuṃ na yo vijānāti mitraṃ parijanāṃstathā|",
    "1144:194": "pravīṇasevakān bhṛtyāṃścaivaṃ sa itaro janaḥ ||13||",
    "1144:195": "na sambhāṣeta cauraṃ vā bandhuṃ vā'riṣṭavāhinam|",
    "1144:196": "dvijaṃ pāpakṛtaṃ naiva striyaṃ ca vyabhicāriṇīm ||14||",
    "1144:197": "na dūṣayet paraṃ tatra nātmanā yat parīkṣitam|",
    "1144:198": "na kuryādīdṛśaṃ karma narake patanaṃ yataḥ ||15||",
    "1144:199": "ātmaiva hyātmano mitramātmaiva ripurātmanaḥ|",
    "1144:200": "svargo vā narakastatra sarvamātmavaśāspadam ||16||",
    "1144:201": "iti pañcamo'dhyāyaḥ||",
    "1144:202": "yathā hi bhāsate sūryo dīptyā sarvaṃ prakāśate|",
    "1144:203": "tathaiva rājate mantrī sarvvatra samadarśakaḥ ||1||",
    "1144:204": "khale sakhyaṃ prāṅmadhuraṃ vadho'ntarāle nidāghadinamante|",
    "1144:205": "ekādimadhyapariṇatiramaṇīyā sādhujanamaitrī ||2||",
    "1144:206": "mahātmanā samaṃ prītirādau śīrṇatamā matā|",
    "1144:207": "samyagvibardhate madhye hyante tu pariramyate ||3||",
    "1144:208": "sādhoḥ prītirnadīvaddhi śīrṇā''dau mahatī param|",
    "1144:209": "bardhate ca krameṇāsau naivā''vṛttiśca karhicit||4||",
    "1144:210": "gāvo gandhena paśyanti vedaiścaiva dvijātayaḥ|",
    "1144:211": "karṇaiḥ paśyanti rājāno bheṣajairbhiṣajastathā ||5||",
    "1144:212": "ghātakāmanayā śatrustoṣṭavyo miṣṭabhāṣaṇaḥ|",
    "1144:213": "nityaṃ cittavimohena gītamugdho mṛgo yathā ||6||",
    "1144:214": "yasyārthāstasya mitrāṇi yasyārthāstasya bāndhavāḥ|",
    "1144:215": "yasyārthāḥ sa pumālloke yasyārthāḥ sa hi paṇḍitaḥ ||7||",
    "1144:216": "tyajanti mitrāṇi dhanairvihīnaṃ puttāṃśca dārāṃśca suhṛjjanāṃśca|",
    "1144:217": "tamarthavantaṃ punarāśrayante'pyartho hi loke puruṣasya bandhuḥ ||8||",
    "1144:218": "adṛṣṭapūrvo bahavaḥ sahāyāḥ sarve padasthasya bhavanti vaśyāḥ|",
    "1144:219": "arthairvihīnasya padacyūtasya bhaveddhi kāle svajano'pi śatruḥ ||9||",
    "1144:220": "mantraṃ gūheta yatnena samyagbalena sādhayet|",
    "1144:221": "ripornaiva ca bhetavyaṃ ripurbheṣyatyasaṃśayam||10||",
    "1144:222": "mūlanāśaṃ vipakśāṇāmādau karoti paṇḍitaḥ|",
    "1144:223": "tataḥ svapakṣayogena hanyatāṃ pūrvapīḍakaḥ ||11|",
    "1144:224": "sakṛdduṣṭantu yo mitraṃ punaḥ sandhātumicchati|",
    "1144:225": "sa mṛtyumupagṛhṇāti garbhamaśvatarī yathā ||12||",
    "1144:226": "vairiṇā saha viśvāsaṃ yo naraḥ kartumicchati|",
    "1144:227": "sa vṛkṣāgreṣu suptaḥ san patitvā pratihanyate ||13||",
    "1144:228": "pitā''cāryaḥ suhṛnmātā bhāryā putraḥ purohitaḥ|",
    "1144:229": "rājño'ntarghātako yo hi sa hantavyo na saṃśayaḥ ||14||",
    "1144:230": "mṛdunaiva mṛduṃ hanti mṛdunā hanti dāruṇam|",
    "1144:231": "nāvaśyaṃ mṛdunā kiñcittasmāttīkṣṇataro mṛduḥ ||15||",
    "1144:232": "tulyārthaṃ tulyasāmarthyaṃ mantrajñaṃ vyavasāyinam|",
    "1144:233": "argharājyaharaṃ bhṛtyaṃ yo na hanyāt sa hanyate||16||",
    "1144:234": "gāmbhīryayuktā mṛdumandavākyā",
    "1144:235": "jitendriyāḥ satyaparāḥ suyojyāḥ|",
    "1144:236": "bhāvyarthatajjñā viditārthatattvāḥ",
    "1144:237": "prāyeṇa bhṛtyāḥ kṛtino bhavanti||17||",
    "1144:238": "nirālasyāḥ susaṃhṛṣṭāḥ susvapnāḥ pratibodhakāḥ|",
    "1144:239": "sukhaduḥkhasamā dhīrā bhṛtyā lokeṣu durlabhāḥ ||18||",
    "1144:240": "sarale saralo bhūtvā kuṭile kuṭilastathā|",
    "1144:241": "sukhini ca sukhī bhūtvā vyathite vyathitastathā ||19||",
    "1144:242": "yo yasminnandate bhāve nareṇa haśyate'valā",
    "1144:243": "satāṃ veśmapraveśadvāḥ notsṛjyate kadāpi vā ||20||",
    "1144:244": "durjanaiḥ saha vāsena sujano durjanāyate|",
    "1144:245": "paṃkilaṃ paṃkayogena nirmalaṃ hi jalaṃ yathā ||21||",
    "1144:246": "mukhe vahati mādhuryaṃ hṛdaye kṣārasannibham|",
    "1144:247": "komalamaśmacūrṇaṃ hi kaṭhinābhyantaraṃ sadā ||22||",
    "1144:248": "kadāpi nāśrayetprājño'karuṇaṃ miṣṭabhāṣiṇam|",
    "1144:249": "pracchannamasahiṣṇuṃ vā guḍamiśraṃ viṣaṃ yathā ||23||",
    "1144:250": "nātidhūrteṣu viśvāso naiva sandhirna cā''śrayaḥ|",
    "1144:251": "amlena bardhate nityaṃ yathā vyādhirvisūcikā ||24||",
    "1144:252": "mahātarurvā bhavati samūlo vā vinaśyati|",
    "1144:253": "nāntarapratyayāneti nyagrodhakaṇikāṃkuraḥ ||24||",
    "1144:254": "putrāḥ pautrā vinaśyanti vinaṣṭe narapālake|",
    "1144:255": "āśritāḥ sacivā bhṛtyā nyagrodhasyāṃ'kure yathā ||25||",
    "1144:256": "||iti ṣaṣṭho'dhyāyaḥ ||",
    "1144:257": "pārthivasyeva vakṣyāmi bhṛtyānāṃ caiva lakṣaṇam|",
    "1144:258": "sabāndhavo mahīpālaḥ samyag bhṛtyān parīkṣayet||1||",
    "1144:259": "pūjyate mānavairdevairindrādidaivataṃ yathā|",
    "1144:260": "tathaiva pūjyate rājā prajābhirmantribhiḥ saha||2||",
    "1144:261": "sthiragambhīrabuddhiśca tejasvī dharmaśāstravit|",
    "1144:262": "satyavādī vinītaśca rājño janahite matiḥ||",
    "1144:263": "kuśaladhīḥ kulīnaśca gurau bhaktiparāyaṇaḥ|",
    "1144:264": "prajānāṃ vatsalaścaiva yuvarājaḥ sa ucyate ||3|4||",
    "1144:265": "kalyāṇahitavān bhūpo gurūṇāṃ doṣaguptakaḥ |",
    "1144:266": "samamatiḥ sukhe duḥkhe samare cāpalāyitaḥ",
    "1144:267": "kulaśīleṣu sampanno nītidharmeṣu paṇḍitaḥ |",
    "1144:268": "tathaiva pūjyate rājā caturasraḥ prakīrtitaḥ ||6||",
    "1144:269": "vākpaṭu rbuddhisampanno nītiśāstreṣu paṇḍitaḥ|",
    "1144:270": "miṣṭālāpī sadācāro rājamantrī tathaiva hi ||7||",
    "1144:271": "medhāvī vākpaṭuḥ prājñaḥ paracittopalakṣakaḥ|",
    "1144:272": "dhīro yathoktavādī ca eṣa dūto vidhīyate||8||",
    "1144:273": "vedavedāṅgatattvajño japahomaparāyaṇaḥ |",
    "1144:274": "āśīrvādaparo nityameṣa [prājñaḥ] purohitaḥ ||9||",
    "1144:275": "sakṛduktagṛhītārtho laghuhasto jitākṣaraḥ|",
    "1144:276": "śabdaśāstraparijñātā eṣa lekhaka iṣyate||10||",
    "1144:277": "varṇāñchabdāṃśca yo vetti śabdatattvavicakṣaṇaḥ|",
    "1144:278": "vidheyaḥ pāṭhako hyeva gandharvaḥ svaravidyathā ||11||",
    "1144:279": "śubhāśubhaphalābhijño dhīraḥ prājño jitandriyaḥ|",
    "1144:280": "daṇḍādhikārikaḥ śuddho nṛpasya deharakṣakaḥ ||12||",
    "1144:281": "āyurvedakṛtābhyāsaḥ sarveṣāṃ priyadarśanaḥ|",
    "1144:282": "[śīlavidhiṣu sampanno ] vaidyo eṣa vidhīyate||13||",
    "1144:283": "balavānmadhuvaktaścā 'parāñjānāti yo laghu|",
    "1144:284": "parāśayasadābhijño vidheyaḥ pālakaḥ sadā ||14||",
    "1144:285": "śastreṣu kuśalī dakṣo vāhaneṣu suśikṣakaḥ|",
    "1144:286": "dhairya vīryaguṇopetaḥ senādhyakṣo vidhīyate ||15||",
    "1144:287": "pitṛpaitāmaho dakṣaḥ śāstrajño miṣṭapācakaḥ|",
    "1144:288": "śaucaprītisamāyuktaḥ sūpakāraḥ sa ucyate ||16||",
    "1144:289": "śānto vinītaḥ kuśalaḥ satkulīnaḥ śubhānvitaḥ|",
    "1144:290": "śāstrārthatattvago'mātyo bhaved bhūmibhujāmiha||17||",
    "1144:291": "dhīro'pi vijayī rājā śvetacchatrapatākayā|",
    "1144:292": "śobhate samare nityaṃ tasya kīrtirbhaved dhruvā ||18||",
    "1144:293": "śuṣkāsthikhaṇḍaṃ prati lobhinā śunā|",
    "1144:294": "bhūyo'pi daṃṣṭrābhiridaṃ hi daśyate|",
    "1144:295": "lelihyate srāvi sukhena śoṇitaṃ|",
    "1144:296": "tathaiva tṛṣṇārtajanaḥ sukhe rataḥ ||19||",
    "1144:297": "iti saptamo'dhyāyaḥ|",
    "1144:298": "atha masūrākṣapraṇītanītiśāstraṃ samāptam||",
    "1144:299": "bhāratīyapaṇḍitadharmaśrīvajrena bhauṭṭabhikṣuśākyamatyā ca",
    "1144:300": "saṃskṛtabhāṣāyā bhoṭabhāṣāyāmanūditamidamiti|"
}