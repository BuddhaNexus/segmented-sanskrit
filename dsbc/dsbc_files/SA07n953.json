{
  "SA07n953:0": "saptamaḥ sargaḥ",
  "SA07n953:1": "siddhārthasyodyānapraveśaḥ",
  "SA07n953:2": "pracoditāśvaḥ punareva sūtaiḥ pratodahastairnaralokavīraḥ |",
  "SA07n953:3": "ākhaṇḍalodayānamano'bhirāmamārāmamatyadbhutamāviveśa ||1 ||",
  "SA07n953:4": "vidyāgṛhaṃ pañcamapāṭhakānāṃ vikalpatūṇīramananyayoneḥ |",
  "SA07n953:5": "gañjāgṛhaṃ ṣaṭpadakāminīnāṃ krīḍāgṛhaṃ kiñca vasantalakṣmyāḥ ||2 ||",
  "SA07n953:6": "carācarāṇamabhivandanīyamāgantumudyānāmahīruhastam |",
  "SA07n953:7": "marudvaśādānamitaiḥ śirobhirbaddhaprabālāñjalayaḥ praṇemuḥ ||3 ||",
  "SA07n953:8": "parāgasampatsikatāvakīrṇe paryukṣite puṣparasaiḥ patadbhiḥ |",
  "SA07n953:9": "kṛtopahāre galitaiḥ prasūnairudyānamadhye vijahāra vīraḥ ||4 ||",
  "SA07n953:10": "latāṅgahārairlalitāligītairvanapriyāmañjuravaiśca vādyaiḥ |",
  "SA07n953:11": "ārāmabhūmiṃ sa vilokya mene saṅgītaśālāmiva śambarāreḥ ||5 ||",
  "SA07n953:12": "taruprasūnānyapacetukāmā vāmālakā mandapadaṃ carantyaḥ |",
  "SA07n953:13": "kumārasevārthamupasthitānāṃ śaṅkāṃ vitenustarudevatānām ||6 ||",
  "SA07n953:14": "ālāpamārāmavihāriṇīnāmākarṇayanto hariṇekṣaṇānām |",
  "SA07n953:15": "vilajjamānā iva baddhamaunāstasthuḥ kṣaṇaṃ tatra vasantaghoṣāḥ ||7 ||",
  "SA07n953:16": "mañjīranādacchalato mamārtiṃ na subhru ! kuryā iti nāthateva |",
  "SA07n953:17": "padena paṅkeruhakomalena pasparśa kācicchanakairaśokam ||8 ||",
  "SA07n953:18": "aśokayaṣṭistaruṇījanasya pādāmbujasparśamivāsahiṣṇuḥ |",
  "SA07n953:19": "navapravālaprasavāpadeśāt kopānalajvālamivotsasarja ||9 ||",
  "SA07n953:20": "sudhāmarīcidyutiśītalena karāmbujasparśasukhena kācit |",
  "SA07n953:21": "udbhidyamānāṃkuraromaharṣaṃ putrāgatāṃ prāpayati sma cūtam ||10 ||",
  "SA07n953:22": "asūta sadyaḥ sahakāraśākhī navāṃkuran puṅkhitacārupatrān |",
  "SA07n953:23": "ananyayonerabhimānahetū naruntudān pānthabadhūjanānām ||11 ||",
  "SA07n953:24": "saugandhikendīvaravāsitena salīlamantarmukhasambhṛtena |",
  "SA07n953:25": "purāṇamādhvīkarasena kācidaśokatāṃ kesaramānināya ||12 ||",
  "SA07n953:26": "manojñagandhairvakuladrumāṇāṃ svayaṃ vikīrṇaiḥ sumanonikāyaiḥ |",
  "SA07n953:27": "latāpratānena vicitramekā saṅkalpayāmāsa vikalpakāñcīm ||13 ||",
  "SA07n953:28": "upāhṛtaiḥ kāñcanapuṣpajālairudāragandhairnavamallikāyāḥ |",
  "SA07n953:29": "āpūrayantī nijakeśapāśamanaṅgatūṇīramivābabandha ||14 ||",
  "SA07n953:30": "āvarjyaśākhāṃ karapallavena prasahya puṣpāpacayonmukhāyāḥ |",
  "SA07n953:31": "ruṣeva kasyāścidaśokayaṣṭistiraskaroti sma dṛśaṃ parāgaiḥ ||15 ||",
  "SA07n953:32": "kareṇa sākaṃ mama komalena spardhāmidaṃ kiṃ paruṣaṃ bhajeta |",
  "SA07n953:33": "ityāttaroṣeva salīlamekā cūtapravālasya cakāra bhaṅgam ||16 ||",
  "SA07n953:34": "sindūrasaundaryasahodareṇa śephālikāpuṣparajaḥkaṇena |",
  "SA07n953:35": "cakāra sakhyāḥ savilāsamekā phālasthale cārutamālapatram ||17 ||",
  "SA07n953:36": "ākṛṣya śākhāḥ sadayaṃ latānāmālūya hastena navapravālam |",
  "SA07n953:37": "māṇikyabhūṣāmapasārya kaṇṭhe niveśayāmāsa patiḥ parasyāḥ ||18 ||",
  "SA07n953:38": "kācit pragalbhā ramaṇasya karṇe niveśayantī kila karṇapūram |",
  "SA07n953:39": "āveṣṭya kaṇṭhaṃ bhujabandhanena kapolakāntiṃ paricumbati sma ||19 ||",
  "SA07n953:40": "navaprasūnaiḥ sakalāṅganaddhairmanoharāḥ kāścana vārijākṣyaḥ |",
  "SA07n953:41": "ayugmabāṇāyudhadevatānāmāviṣkṛtānāmavahannabhivayām ||20 ||",
  "SA07n953:42": "stanābhirāmastabakojjvalānāṃ dantacchadāpāṭalapallavānām |",
  "SA07n953:43": "madhye latānāaṃ nibhṛtaṃ vasantīṃ sakhīṃ vivektuṃ na śaśāka kācit ||21 ||",
  "SA07n953:44": "itthaṃ kumārasya sahāvarādhaiḥ salīlamārāmavihārabhājaḥ |",
  "SA07n953:45": "ālokanāyeva sahasrabhānurākāśamadhyaṃ paramadhyarukṣat ||22 ||",
  "SA07n953:46": "caṇḍātapasparśavivardhamānamarīcikāvāpivihāradakṣaḥ |",
  "SA07n953:47": "sandhukṣayastāpamatīva tāsāṃ madhyāhnaśaṃsī marudājagāma ||23 ||",
  "SA07n953:48": "chāyāstarūṇāmabhitaḥ pravṛttāścaṇḍātape kṣantumivāsamarthāḥ |",
  "SA07n953:49": "mūlālavālaṃ muhurambusekasañjātaśaityaṃ śanakairupeyuḥ ||24 ||",
  "SA07n953:50": "vihārasañjātapariśramāṇāṃ vilāsinīnāmalikasthalīṣu |",
  "SA07n953:51": "pradurbabhūvuḥ śramavārileśāḥ pradyumnakīrtyaṅkaranirviśeṣāḥ ||25 ||",
  "SA07n953:52": "dharmodabinduprakarā virejuḥ kapolapālīṣu nitambinīnām |",
  "SA07n953:53": "snānārthamānetumamūḥ purastāt taḍākadūtā iva samprayātāḥ ||26 ||",
  "SA07n953:54": "ārāmabhūmāvativāhya tāpaṃ mādhyāhnikaṃ madhyamalokapālaḥ |",
  "SA07n953:55": "āsevyamāno varavarṇinībhirambhovihārārthamavāpa vāpīm ||27 ||",
  "SA07n953:56": "mandānilāndolitavīcimālāḍolāyamānonmadarājahaṃsīm |",
  "SA07n953:57": "samphullakalhāravijṛmbhamāṇasaurabhyapūraplavamānabhṛṅgīm ||28 ||",
  "SA07n953:58": "kumudvatīkośapuṭāvatīrṇamādhvīkadhārāmadhurapravāhām |",
  "SA07n953:59": "uttuṅgakallolavitānaratnaraṅgasthalīcaṃkramamāṇamatsyām ||29 ||",
  "SA07n953:60": "ekatra phullairnavapuṇḍarīkairgaṅgānuṣaktāmiva dṛśyamānām |",
  "SA07n953:61": "raktāravindairitaratra bhinnaiḥ śoṇopagūḍhāmiva śobhamānām ||30 ||",
  "SA07n953:62": "patatripakṣapravikīrṇapadmaparāgasindūritadigvibhāgām |",
  "SA07n953:63": "sa śīkarāsūtritadurdinābhālokya vāpīmadhikaṃ nananda ||31 ||",
  "SA07n953:64": "duḍhāvabaddhāyatakeśapāśaiḥ śṛṅgānuṣaṅgojjvalapāṇipadmaiḥ |",
  "SA07n953:65": "sahāvarodhaiḥ sa vihāra vāpīmavātarat pāśadharaprabhāvaḥ ||32 ||",
  "SA07n953:66": "tatpūrvamabhyāgatamādareṇa tamūrmihastaiḥ paritabhya vāpī |",
  "SA07n953:67": "karṇābhirāmaiḥ kalahaṃsanādairvārttānuyogaṃ madhuraṃ cakāra ||33 ||",
  "SA07n953:68": "antarvigāḍhe sati sundarībhirudvelatāṃ prāpa mahātaḍāgaḥ |",
  "SA07n953:69": "jalāśayāḥ strīṣu kṛtānuṣaṅgāḥ kathaṃ nu velāṃ na vilaṅghyanti ||34 ||",
  "SA07n953:70": "kaṭhorakāntākucamaṇḍalānāmāghātabhītā iva vepamānāḥ |",
  "SA07n953:71": "kallolamālāḥ kaṇikāpadeśānmuktopahārānupaninyurāsām ||35 ||",
  "SA07n953:72": "padmākare paṅkajalocanābhirnarendrasūnurvijahāra sārdham |",
  "SA07n953:73": "salīlamantaḥpurikāṅganābhiḥ sākaṃ pracetā iva vārirāśau ||36 ||",
  "SA07n953:74": "kāntākarodañcitavāridhārāḥ kāntasya vāhvorupari prakīrṇāḥ |",
  "SA07n953:75": "ayatnabālavyajanopacāracāturyadhuryāḥ kṣaṇamātramāsan ||37 ||",
  "SA07n953:76": "parisphuracchīkaradanturāṅgaṃ paryāyavalgatkucakumbhahāram |",
  "SA07n953:77": "kāścit karaiḥ kāntamivāparāddhamāsphālayāmāsuramandamambhaḥ ||38 ||",
  "SA07n953:78": "taraṅgaraṅge saha bhṛṅgagānaiḥ saroruhe tāṇḍavamādadhāne |",
  "SA07n953:79": "hastāmbujairāttamṛṇāladaṇḍairavādayan vārimṛdaṅgamanyāḥ ||39 ||",
  "SA07n953:80": "nimajjanonmajjanarāgiṇībhirnitambinībhirniviḍastaḍāgaḥ |",
  "SA07n953:81": "aśumbhadambhonidhirantarāntarāvirbhavantībhirivāpsarobhiḥ ||40 ||",
  "SA07n953:82": "krīḍātaḍākaṃ kṣitipālasūnuḥ keyūrabhogīndravṛtena doṣṇā |",
  "SA07n953:83": "mamantha bhūbhāradhurandhareṇa manthādriṇā sindhumivābjanābhaḥ ||41 ||",
  "SA07n953:84": "kṣoṇībhujā kuṃkumavāridhārā yantraprayuktā ramaṇīmukheṣu |",
  "SA07n953:85": "papāta paṃkeruhakānaneṣu prabheva bhānoḥ prathamāvatārā ||42 ||",
  "SA07n953:86": "vāmabhruvastaṃ maṇiśṛṅgamuktairavākiran kuṃkumavāripūraiḥ |",
  "SA07n953:87": "tathāgataḥ so'yamatīva reje sapallavaśrīriva pārijātaḥ ||43 ||",
  "SA07n953:88": "kasyāścidāviṣkṛtacandrikāyāḥ karābjayantraprahitāmbudhārā |",
  "SA07n953:89": "papāta patyurmaṇimaulibandhe gaṅgeva devasya jaṭākalāpe ||44 ||",
  "SA07n953:90": "svahastayantraprahitābhiradbhiḥ pidhāya kasyāścana netrayugmam |",
  "SA07n953:91": "viṭaḥ parasyā vinimīlitākṣyāścucumba bimbādharamādareṇa ||",
  "SA07n953:92": "kayācidabhyarṇajuṣaḥ salīlaṃ kāntasya kaṇṭhe prahitāmbudhārā |",
  "SA07n953:93": "cetobhuvā cittamṛgaṃ grahītuṃ vyāpāritā vāguriteva reje ||46 ||",
  "SA07n953:94": "vaktre manojñasmitacandrikā'bhūd vakṣoruhe nirjharakāntirāsīt |",
  "SA07n953:95": "madhye babhūvābhrasaridvilāso vāmabhruvāṃ majjanavāridhārā ||47 ||",
  "SA07n953:96": "āplāvayāmāsa karodakena vaktraṃ sa kasyāścana mānavatyāḥ |",
  "SA07n953:97": "tadeva tanmānaparigrahasya jalāñjaliprakramamālalambe ||48 ||",
  "SA07n953:98": "nimajya kāsāñcidudañcitānāṃ vakṣoruhāḥ prakṣaradambudhārāḥ |",
  "SA07n953:99": "cakāśire cañcupuṭāpakṛṣṭamṛṇālanālā iva cakravākāḥ ||49 ||",
  "SA07n953:100": "nirākṛte kā'pi taraṅgavātaiḥ stanottarīye sati lajjamānā |",
  "SA07n953:101": "kucasthalaṃ navyanakhavraṇāṅkaṃ ḍiṇḍīrapiṇḍena tiraścakāra ||50 ||",
  "SA07n953:102": "kasyāścidantaḥsalile nimajya samuccalantyāḥ sarasaṃ mukhābjam |",
  "SA07n953:103": "samujjihānasya samudramadhyāt tārāpaterbimbamivābabhāse ||51 ||",
  "SA07n953:104": "ambhovihārākulitaiḥ payobhirapākṛteṣvañjanamaṇḍaneṣu |",
  "SA07n953:105": "roṣādivāntaḥpuramundarīṇāṃ netrāravindānyaruhaṇībabhūvuḥ ||52 ||",
  "SA07n953:106": "payodharāḥ paṅkajalocanānāṃ pāthovihāre patadambudhārāḥ |",
  "SA07n953:107": "nāgendrakumbhā iva naddhahārāḥ sanirjharaughā iva śailaśṛṅgāḥ ||53 ||",
  "SA07n953:108": "anaṅgasāmrājyamahābhiṣekakumbhāvivāmbhoruhalocanāyāḥ |",
  "SA07n953:109": "vakṣoruhau maṅgalaśṛṅgasaṃsthairavākiran vāribharaiḥ parasyāḥ ||54 ||",
  "SA07n953:110": "bibhūṣaṇairvidruma-puṣyarāga-vaiḍūrya-gārutmata-padmarāgaiḥ",
  "SA07n953:111": "aṅgacyutairambujalocanānāṃ ratnākaro'bhūt kamalākaro'pi ||55 ||",
  "SA07n953:112": "evaṃ sa kṛtvā sarasīvihāraṃ sahāvarodhaiḥ sarasīruhākṣaḥ |",
  "SA07n953:113": "uttīrya tasyāstaṭasanniviṣṭaṃ baddhopacāraṃ sadanaṃ viveśa ||56 ||",
  "SA07n953:114": "tatrānuraktaiḥ saha mitravargaiḥ saṅkalpitākalpavikalpaveṣaḥ |",
  "SA07n953:115": "rasottaravyañjanapākahṛdyamāhāramāryaḥ paramabhyanandat ||57 ||",
  "SA07n953:116": "vicitrapaṭṭāstaraṇopapannaṃ vikīrṇapuṣpaprakaraṃ kumāraḥ |",
  "SA07n953:117": "abhyantarasthāpitabhadrapīṭhamāsthānikaṃ maṇḍapamadhyavātsīt ||58 ||",
  "SA07n953:118": "tatra kṣoṇīramaṇatanayo maṇḍape vāṇinīnāṃ",
  "SA07n953:119": "nṛttārambhairnirupamarasairvādyaghoṣairmanojñaiḥ |",
  "SA07n953:120": "vīṇānādaiḥ śravaṇasubhagairveṇunādaiśca hṛdyaiḥ |",
  "SA07n953:121": "śrīmānahnastribhuvanaguruḥ śeṣameṣa vyanaiṣīt ||59 ||",
  "SA07n953:122": "iti buddhaghoṣacarite padyacuḍāmaṇināmni mahākāvye saptamaḥ sargaḥ ||"
}