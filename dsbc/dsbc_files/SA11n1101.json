{
  "SA11n1101:0": "4 bodhicittāpramādo nāma caturthaḥ paricchedaḥ |",
  "SA11n1101:1": "evaṃ gṛhītvā sudṛḍhaṃ bodhicittaṃ jinātmajaḥ |",
  "SA11n1101:2": "śikṣānatikrame yatnaṃ kuryānnityamatandritaḥ ||1 ||",
  "SA11n1101:3": "sahasā yatsamārabdhaṃ samyag yadavicāritam |",
  "SA11n1101:4": "tatra kuryānna vetyevaṃ pratijñāyāpi yujyate ||2 ||",
  "SA11n1101:5": "vicāritaṃ tu yadbuddhairmahāprājñaiśca tatsutaiḥ |",
  "SA11n1101:6": "mayāpi ca yathāśakti tatra kiṃ parilambyate ||3 ||",
  "SA11n1101:7": "yadi caivaṃ pratijñāya sādhayeyaṃ na karmaṇā |",
  "SA11n1101:8": "etāṃ sarvāṃ visaṃvādya kā gatirme bhaviṣyati ||4 ||",
  "SA11n1101:9": "manasā cintayitvāpi yo na dadyātpunarnaraḥ |",
  "SA11n1101:10": "sa preto bhavatītyuktamalpamātre'pi vastuni ||5 ||",
  "SA11n1101:11": "kimutānuttaraṃ saukhyamuccairuddhuṣya bhāvataḥ |",
  "SA11n1101:12": "jagatsarvaṃ visaṃvādya kā gatirme bhaviṣyati ||6 ||",
  "SA11n1101:13": "vetti sarvajña evaitāmacintyāṃ karmaṇo gatim |",
  "SA11n1101:14": "yadbodhicittatyāge'pi mocayatyeva tāṃ narān ||7 ||",
  "SA11n1101:15": "bodhisattvasya tenaivaṃ sarvāpattirgarīyasī |",
  "SA11n1101:16": "yasmādāpadyamāno'sau sarvasattvārthahānikṛt ||8 ||",
  "SA11n1101:17": "yo'pyanyaḥ kṣaṇamapyasya puṇyavighnaṃ kariṣyati |",
  "SA11n1101:18": "tasya durgatiparyanto nāsti sattvārthaghātinaḥ ||9 ||",
  "SA11n1101:19": "ekasyāpi hi sattvasya hitaṃ hatvā hato bhavet |",
  "SA11n1101:20": "aśeṣākāśaparyantavāsināṃ kimu dehinām ||10 ||",
  "SA11n1101:21": "evamāpattibalato bodhicittabalena ca |",
  "SA11n1101:22": "dolāyamānaḥ saṃsāre bhūmiprāptau cirāyate ||11 ||",
  "SA11n1101:23": "tasmādyathāpratijñātaṃ sādhanīyaṃ mayādarāt |",
  "SA11n1101:24": "nādya cetkriyate yatnastalenāsmi talaṃ gataḥ ||12 ||",
  "SA11n1101:25": "aprameyā gatā buddhāḥ sarvasattvagaveṣakāḥ |",
  "SA11n1101:26": "naiṣāmahaṃ svadoṣeṇa cikitsāgocaraṃ gataḥ ||13 ||",
  "SA11n1101:27": "adyāpi cettathaiva syāṃ yathaivāhaṃ punaḥ punaḥ |",
  "SA11n1101:28": "durgativyādhimaraṇacchedabhedādyavāpnuyām ||14 ||",
  "SA11n1101:29": "kadā tathāgatotpādaṃ śraddhāṃ mānuṣyameva ca |",
  "SA11n1101:30": "kuśalābhyāsayogyatvamevaṃ lapsye'tidurlabham ||15 ||",
  "SA11n1101:31": "ārogyaṃ divasaṃ cedaṃ sabhaktaṃ nirupadravam |",
  "SA11n1101:32": "āyuḥkṣaṇaṃ visaṃvādi kāyopācitakopamaḥ ||16 ||",
  "SA11n1101:33": "na hīdṛśairmaccaritairmānuṣyaṃ labhyate punaḥ |",
  "SA11n1101:34": "alabhyamāne mānuṣye pāpameva kutaḥ śubham ||17 ||",
  "SA11n1101:35": "yadā kuśalayogyo'pi kuśalaṃ na karomyaham |",
  "SA11n1101:36": "apāyaduḥkhaiḥ saṃmūḍhaḥ kiṃ kariṣyāmyahaṃ tadā ||18 ||",
  "SA11n1101:37": "akurvataśca kuśalaṃ pāpaṃ cāpyupacinvataḥ |",
  "SA11n1101:38": "hataḥ sugatiśabdo'pi kalpakoṭiśatairapi ||19 ||",
  "SA11n1101:39": "ata evāha bhagavān-mānuṣyamatidurlabham |",
  "SA11n1101:40": "mahārṇavayugacchidrakūrmagrīvārpaṇopamam ||20 ||",
  "SA11n1101:41": "ekakṣaṇakṛtāt pāpādavīcau kalpamāsyate |",
  "SA11n1101:42": "anādikālopacitāt pāpāt kā sugatau kathā ||21 ||",
  "SA11n1101:43": "na ca tanmātramevāsau vedayitvā vimucyate |",
  "SA11n1101:44": "tasmāttadvedayanneva pāpamanyat prasūyate ||22 ||",
  "SA11n1101:45": "nātaḥ parā vañcanāsti na ca moho'styataḥ paraḥ |",
  "SA11n1101:46": "yadīdṛśaṃ kṣaṇaṃ prāpya nābhyastaṃ kuśalaṃ mayā ||23 ||",
  "SA11n1101:47": "yadi caivaṃ vimṛṣyāmi punaḥ sīdāmi mohitaḥ |",
  "SA11n1101:48": "śociṣyāmi ciraṃ bhūyo yamadūtaiḥ pracoditaḥ ||24 ||",
  "SA11n1101:49": "ciraṃ dhakṣyati me kāyaṃ nārakāgniḥ suduḥsahaḥ |",
  "SA11n1101:50": "paścāttāpānalaścittaṃ ciraṃ dhakṣyatyaśikṣitam ||25 ||",
  "SA11n1101:51": "kathaṃcidapi saṃprāpto hitabhūmiṃ sudurlabhām |",
  "SA11n1101:52": "jānannapi ca nīye'haṃ tāneva narakān punaḥ ||26 ||",
  "SA11n1101:53": "atra me cetanā nāsti mantrairiva vimohitaḥ |",
  "SA11n1101:54": "na jāne kena muhyāmi ko'trāntarmama tiṣṭhati ||27 ||",
  "SA11n1101:55": "hastapādādirahitāstṛṣṇādveṣādiśatravaḥ |",
  "SA11n1101:56": "na śūrā na ca te prājñāḥ kathaṃ dāsīkṛto'smi taiḥ ||28 ||",
  "SA11n1101:57": "maccittāvasthitā eva ghnanti māmeva susthitāḥ |",
  "SA11n1101:58": "tatrāpyahaṃ na kupyāmi dhigasthānasahiṣṇutām ||29 ||",
  "SA11n1101:59": "sarve devā manuṣyāśca yadi syurmama śatravaḥ |",
  "SA11n1101:60": "te'pi nāvīcikaṃ banhiṃ samudānayituṃ kṣamāḥ ||30 ||",
  "SA11n1101:61": "merorapi yadāsaṅgānna bhasmāpyupalabhyate |",
  "SA11n1101:62": "kṣaṇāt kṣipanti māṃ tatra balinaḥ kleśaśatravaḥ ||31 ||",
  "SA11n1101:63": "na hi sarvānyaśatrūṇāṃ dīrghamāyurapīdṛśam |",
  "SA11n1101:64": "anādyantaṃ mahādīrghaṃ yanmama kleśavairiṇām ||32 ||",
  "SA11n1101:65": "sarve hitāya kalpante ānukūlyena sevitāḥ |",
  "SA11n1101:66": "sevyamānāstvamī kleśāḥ sutarāṃ duḥkhakārakāḥ ||33 ||",
  "SA11n1101:67": "iti saṃtatadīrghavairiṣu vyasanaughaprasavaikahetuṣu |",
  "SA11n1101:68": "hṛdaye nivasatsu nirbhayaṃ mama saṃsāraratiḥ kathaṃ bhavet ||34 ||",
  "SA11n1101:69": "bhavacārakapālakā ime narakādiṣvapi vadhyaghātakāḥ |",
  "SA11n1101:70": "mativeśmani lobhapañjare yadi tiṣṭhanti kutaḥ sukhaṃ mama ||35 ||",
  "SA11n1101:71": "tasmānna tāvadahamatra dhuraṃ kṣipāmi",
  "SA11n1101:72": "yāvanna śatrava ime nihatāḥ samakṣam |",
  "SA11n1101:73": "svalpe'pi tāvadapakāriṇi baddharoṣā",
  "SA11n1101:74": "mānonnatāstamanihatya na yānti nidrām ||36 ||",
  "SA11n1101:75": "prakṛtimaraṇaduḥkhitāndhakārān |",
  "SA11n1101:76": "raṇaśirasi prasabhaṃ nihantumugrāḥ |",
  "SA11n1101:77": "agaṇitaśaraśaktighātaduḥkhā na vimukhatāmupayāntyasādhayitvā ||37 ||",
  "SA11n1101:78": "kimuta satatasarvaduḥkhahetūn prakṛtiripūnupahantumudyatasya |",
  "SA11n1101:79": "bhavati mama viṣādadainyamadya vyasanaśatairapi kena hetunā vai ||38 ||",
  "SA11n1101:80": "akāraṇenaiva ripukṣatāni gātreṣvalaṃkāravadudvahanti |",
  "SA11n1101:81": "mahārthasiddhyai tu samudyatasya duḥkhāni kasmānmama bādhakāni ||39 ||",
  "SA11n1101:82": "svajīvikāmātranibaddhacittāḥ kaivartacaṇḍālakṛṣīvalādyāḥ |",
  "SA11n1101:83": "śītātapādivyasanaṃ sahante jagaddhitārthaṃ na kathaṃ sahe'ham ||40 ||",
  "SA11n1101:84": "daśadigvyomaparyantajagatkleśavimokṣaṇe |",
  "SA11n1101:85": "pratijñāya madātmāpi na kleśebhyo vimocitaḥ ||41 ||",
  "SA11n1101:86": "ātmapramāṇamajñātvā bruvannunmattakastadā |",
  "SA11n1101:87": "anivartī bhaviṣyāmi tasmātkleśavadhe sadā ||42 ||",
  "SA11n1101:88": "atra grahī bhaviṣyāmi baddhavairaśca vigrahī |",
  "SA11n1101:89": "anyatra tadvidhātkleśāt kleśaghātānubandhinaḥ ||43 ||",
  "SA11n1101:90": "galantvantrāṇi me kāmaṃ śiraḥ patatu nāma me |",
  "SA11n1101:91": "na tvevāvanatiṃ yāmi sarvathā kleśavairiṇām ||44 ||",
  "SA11n1101:92": "nirvāsitasyāpi tu nāma śatrordeśāntare sthānaparigrahaḥ syāt |",
  "SA11n1101:93": "yataḥ punaḥ saṃbhṛtaśaktireti na kleśaśatrorgatirīdṛśī tu ||45 ||",
  "SA11n1101:94": "nāya, na tu kleśaśatroḥ |",
  "SA11n1101:95": "na tasya itaraśatruvatsamācāro dṛśyate |",
  "SA11n1101:96": "kutaḥ punarevamicchayā labhyata ityāha-",
  "SA11n1101:97": "kvāsau yāyānmanmanaḥstho nirastaḥ",
  "SA11n1101:98": "sthitvā yasmin madvadhārthaṃ yateta |",
  "SA11n1101:99": "nodyogo me kevalaṃ mandabuddheḥ",
  "SA11n1101:100": "kleśāḥ prajñādṛṣṭisādhyā varākāḥ ||46 ||",
  "SA11n1101:101": "mama cittānnirvāsitaḥ asau kleśaripuḥ kutra gatvā avasthānaṃ kuryāt,",
  "SA11n1101:102": "yatrāvasthitiṃ kṛtvā mama vadhāya yateta ?",
  "SA11n1101:103": "naiva tatsthānamutpaśyāmi,",
  "SA11n1101:104": "nirmūlitasya punarutthānāyogāditi bhāvaḥ |",
  "SA11n1101:105": "ahameva tu kevalamanutsāhī,",
  "SA11n1101:106": "apaṭubuddhipracāratvāt |",
  "SA11n1101:107": "kleśāḥ punarime nirmūlatvāt paramārthatattvadarśanamātrapraheyāstapasvinaḥ ||",
  "SA11n1101:108": "etadeva prasādhayannāha-",
  "SA11n1101:109": "na kleśā viṣayeṣu nendriyagaṇe nāpyantarāle sthitā",
  "SA11n1101:110": "nāto'nyatra kuha sthitāḥ punaramī mathnanti kṛtsnaṃ jagat |",
  "SA11n1101:111": "manojñādiviṣayadarśane'pi keṣāṃcitsaṃvṛtendriyāṇāṃ kleśānutpatteḥ paramāṇuśo vicāre'pi tatrādarśanāt |",
  "SA11n1101:112": "na viṣayeṣu,",
  "SA11n1101:113": "nāpi cakṣurādīndriyagaṇe pūrvavat,",
  "SA11n1101:114": "dharmacintādyavasthāyāmindriyasadbhāve'pyanupalabdheḥ |",
  "SA11n1101:115": "nāpi viṣayendriyayorantarāle madhye tiṣṭhanti,",
  "SA11n1101:116": "dṛśyānāmanupalabdhereva |",
  "SA11n1101:117": "na ca etebhyo'nyasmin sthāne kvacidavasthitā niścitāḥ |",
  "SA11n1101:118": "ato nirmūlatayā tattvaśūnyā āgantukā eva,",
  "SA11n1101:119": "abhūtaparikalpamātraprasūtatvāt |",
  "SA11n1101:120": "tathābhūtā api jagadaśeṣaṃ mathnanti |",
  "SA11n1101:121": "tathā ca kimatra samucitamasti ? āha-",
  "SA11n1101:122": "māyaiveyamato vimuñca hṛdayaṃ trāsaṃ bhajasvodyamaṃ",
  "SA11n1101:123": "prajñārthaṃ kimakāṇḍa eva narakeṣvātmānamābādhase ||47 ||",
  "SA11n1101:124": "yathā hi māyā hastyākāratayā tadākāraśūnyāpi mantrauṣadhaprabhāvādidaṃpratyayatayā mantreṇa tattvarahitāpi pratibhāsate,",
  "SA11n1101:125": "tathā amī api kleśā viparyāsanimittā ayoniśomanasikārasamudbhūtā idaṃpratītyatāmātrato nistattvā eva prakāśante |",
  "SA11n1101:126": "ato vijahīhi hṛdaya trāsaṃ kleśebhyaḥ |",
  "SA11n1101:127": "ke nāma amī varākāḥ paramārthato vicāryamāṇāḥ ?",
  "SA11n1101:128": "ato bhajasva udyamam,",
  "SA11n1101:129": "utsāhaṃ kuruṣva prajñārthaṃ tattvapravicayādhigamāya |",
  "SA11n1101:130": "kimakāṇḍa eva niṣprayojanameva narakeṣu saṃghātādiṣu kleśavaśagatayā ātmānamābādhase, pīḍayasi ?",
  "SA11n1101:131": "idānīṃ prāktanamarthamaśeṣamupasaṃharannāha-",
  "SA11n1101:132": "evaṃ viniścitya karomi yatnaṃ",
  "SA11n1101:133": "yathoktaśikṣāpratipattihetoḥ |",
  "SA11n1101:134": "vaidyopadeśāccalataḥ kuto'sti",
  "SA11n1101:135": "bhaiṣajyasādhyasya nirāmayatvam ||48 ||",
  "SA11n1101:136": "evaṃ samanantarasakalaparicchedapratipāditamarthaṃ viniścitya dṛḍhīkṛtya anantaramāyāsvabhāvatāṃ vā,",
  "SA11n1101:137": "karomi yatnam |",
  "SA11n1101:138": "kimartham ? yathoktaśikṣāpratipattihetoḥ,",
  "SA11n1101:139": "yathoktaśikṣā bodhisattvasya teṣu teṣu sūtrānteṣu yāḥ karaṇīyatayā pratipāditāḥ,",
  "SA11n1101:140": "ihaiva vā śāstre saṃkṣepeṇa tatra tatropadarśitāḥ,",
  "SA11n1101:141": "tāsāṃ śikṣaṇārtham ||",
  "SA11n1101:142": "uktāni ca bhagavatā sūtrānteṣu bodhisattvaśikṣāpadāni |",
  "SA11n1101:143": "yathoktamāryaratnameghe-",
  "SA11n1101:144": "kathaṃ ca kulaputra bodhisattvo bodhisattvaśikṣāsaṃvarasaṃvṛto bhavati ?",
  "SA11n1101:145": "iha bodhisattva evaṃ vicārayati- na prātimokṣasaṃvaramātrakeṇa mayā śakyamanuttarāṃ samyaksaṃbodhimabhisaṃboddhum |",
  "SA11n1101:146": "kiṃ tarhi yānīmāni tathāgatena teṣu teṣu sūtrānteṣu bodhisattvasamudācārā bodhisattvaśikṣāpadāni prajñaptāni,",
  "SA11n1101:147": "teṣu mayā śikṣitavyam |",
  "SA11n1101:148": "iti vistaraḥ ||",
  "SA11n1101:149": "tasmādasmādvidhena mandabuddhinā",
  "SA11n1101:150": "durvijñeyo vistaroktatvād bodhisattvasya saṃvaraḥ |",
  "SA11n1101:151": "tataḥ kiṃ yuktam ?",
  "SA11n1101:152": "marmasthānānyato vidyādyenānāpattiko bhavet |",
  "SA11n1101:153": "[śikśā. sa. kārikā-3]",
  "SA11n1101:154": "katamāni ca tāni marmasthānāni ? yaduta-",
  "SA11n1101:155": "ātmabhāvasya bhogānāṃ tryadhvavṛtteḥ śubhasya ca |",
  "SA11n1101:156": "utsargaḥ sarvasattvebhyastadrakṣāśuddhivardhanam ||",
  "SA11n1101:157": "[śikśā. sa. kārikā-4]",
  "SA11n1101:158": "ityuktam | eṣa bodhisattvasaṃgraho yatra bodhisattvānāmabhyāsaviśrāme'pi āpattayo vyavasthāpyante |",
  "SA11n1101:159": "yathoktaṃ bodhisattvaprātimokśasūtre-",
  "SA11n1101:160": "yo bodhisattvena mārgaḥ parigṛhītaḥ sarvasattvānāṃ kṛte duḥkhakṣayagāmī,",
  "SA11n1101:161": "sacedbodhisattvasya taṃ mārgaṃ parigṛhyāvasthitasya api kalpakoṭeratyayena ekaṃ sukhacittamutpadyeta,",
  "SA11n1101:162": "antaśo niṣadyācittamapi,",
  "SA11n1101:163": "tatra bodhisattvena evaṃ cittamutpādayitavyam-sarvasattvānāmātyayikaṃ parigṛhya etadapi me bahu yanniṣīdāmīti ||",
  "SA11n1101:164": "ata evāha-vaidyopadeśāditi |",
  "SA11n1101:165": "yathā vaidyopadeśamakurvāṇasya bhaiṣajyasādhyaṃ karaṇīyaṃ yasya bhaiṣajyena vā sādhyasya rogiṇaḥ kuto'sti nirāmayatvaṃ nīrogatā ?",
  "SA11n1101:166": "tathā sarvajñamahāvaidyopadiṣṭaśikṣāpratipattimakurvataḥ kuto nirāmayatvaṃ karmakleśopajanitajātyādiduḥdukhamahābhayādvimuktiḥ?",
  "SA11n1101:167": "tadevaṃ samāttasaṃvarasya sāmānyamāpattilakṣaṇamucyate yena āpattilakṣaṇena yuktaṃ vastu svayamapyutprekṣya pariharet |",
  "SA11n1101:168": "na ca āpattipratirūpakeṣu anāpattipratirūpakeṣu ca saṃmuhyet |",
  "SA11n1101:169": "bodhisattvaḥ sarvasattvānāṃ vartamānānāgatasarvaduḥkhadaurmanasyopaśamāya vartamānānāgatasarvasukhasaumanasyotpādāya ca niḥśāṭhyataḥ kāyavāṅmanaḥparākramaiḥ prayatnaṃ na karoti,",
  "SA11n1101:170": "tatpratyayasāmagrīṃ nānveṣate,",
  "SA11n1101:171": "tadantarāyapratīkārāya na ghaṭate,",
  "SA11n1101:172": "alpaduḥkhadaurmanasyaṃ bahuduḥkhadaurmanasyapratīkārabhūtaṃ notpādayati,",
  "SA11n1101:173": "mahārthasiddhayarthaṃ vā alpahāniṃ na karoti,",
  "SA11n1101:174": "kṣaṇamapyupekṣate,",
  "SA11n1101:175": "sāpattiko bhavati |",
  "SA11n1101:176": "saṃkṣepato'nāpattiḥ svaśaktyaviṣayeṣu kāryeṣu,",
  "SA11n1101:177": "tatra niṣphalatayā śikṣāprajñaptyabhāvāt |",
  "SA11n1101:178": "prakṛtisāvadyatayā vā anyad gṛhyat eva |",
  "SA11n1101:179": "yatra tu svaśaktyagocare'pi yogasāmarthyādāpattiḥ syāt,",
  "SA11n1101:180": "tanna cintyam,",
  "SA11n1101:181": "sāmānyapāpadeśanāntarbhāvāttato muktiḥ |",
  "SA11n1101:182": "etat samāsato bodhisattvaśikṣāśarīram |",
  "SA11n1101:183": "vistaratastu aprameyakalpaparyavasānanirdeśyam ||",
  "SA11n1101:184": "athavā saṃkṣepato dve bodhisattvasyāpattī |",
  "SA11n1101:185": "yathāśaktyā yuktāyuktamasamīkṣyārabhate,",
  "SA11n1101:186": "na nivartate upekṣate vā,",
  "SA11n1101:187": "sāpattiko bhavati |",
  "SA11n1101:188": "nirūpya yathārhamatikrāmati antaśaścaṇḍāladāsenāpi coditaḥ,",
  "SA11n1101:189": "sāpattiko bhavati |",
  "SA11n1101:190": "yaḥ punaretadabhyāsārthaṃ vyutpādamicchati,",
  "SA11n1101:191": "tena śikṣāsamuccaye tāvaccaryāmukhamātraśikṣaṇārthamabhiyogaḥ karaṇīyaḥ,",
  "SA11n1101:192": "śikṣaṇārambhasyaiva mahāphalatvāt |",
  "SA11n1101:193": "yathopavarṇitaṃ praśāntaviniścayaprātihāryasūtre-",
  "SA11n1101:194": "iti bodhisattvaśikṣā samāsato yathopadeśataḥ kathiteti ||",
  "SA11n1101:195": "iti prajñākaramativiracitāyāṃ bodhicaryāvatārapañjikāyāṃ",
  "SA11n1101:196": "bodhicittāpramādaścaturthaḥ paricchedaḥ ||"
}