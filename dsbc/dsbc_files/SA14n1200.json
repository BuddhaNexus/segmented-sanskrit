{
  "SA14n1200:0": "VII",
  "SA14n1200:1": "nirayaparivarto nāma saptamaḥ",
  "SA14n1200:2": "laukiko bhāvanāmārgastrayo manaskārāḥ |",
  "SA14n1200:3": "taduktaḥ |",
  "SA14n1200:4": "lokottarastu bhāvanāmārgo 'nirhāraḥ śuddhiratyantaṃ' iti pūrvamuddiṣṭaḥ |",
  "SA14n1200:5": "tatra nirhāramadhikṛtya śāstram-",
  "SA14n1200:6": "[55] svabhāvaḥ śreṣṭhatā tasya sarvasyānabhisaṃskṛtiḥ |",
  "SA14n1200:7": "nopalambhena dharmāṇāmarpaṇā ca mahārthatā ||2-25 ||",
  "SA14n1200:8": "pañcāṅgāni nirhārasya |",
  "SA14n1200:9": "'tasya' iti bhāvanāmārgasya prajñāpāramitāviśeṣasya 'svabhāvaḥ' sarvajñajñānapariniṣpādakatvādidharmacakrapravartakatvaparyantaḥ |",
  "SA14n1200:10": "'śreṣṭhatā' ṣaṭ pāramitāsu |",
  "SA14n1200:11": "abhinirhāraḥ sarvadharmāṇāṃ 'anabhisaṃskāraḥ' |",
  "SA14n1200:12": "anupalambhena sarvadharmānarpayatīti 'arpaṇā' |",
  "SA14n1200:13": "sarvadharmānupalambhenaiva bodheḥ prāpaṇāt 'mahārthatā' iti |",
  "SA14n1200:14": "ata āha |",
  "SA14n1200:15": "atha khalvityādi |",
  "SA14n1200:16": "asya hi bhāvanāmārgasya svabhāvaḥ prajñāpāramitā |",
  "SA14n1200:17": "kīdṛśītyāha |",
  "SA14n1200:18": "sarvajñajñānasya pariniṣpattiḥ yataḥ sā tathoktā |",
  "SA14n1200:19": "sarvajñatvamiti sarvāvaraṇavāsanānusandhiprahīṇaṃ jñānam |",
  "SA14n1200:20": "prahāṇasampatsahitā jñānasampadityarthaḥ |",
  "SA14n1200:21": "tadapi sarvajñatvameva |",
  "SA14n1200:22": "atropapattiravabhāsakaroti |",
  "SA14n1200:23": "sarvāvaraṇatamaḥprahāṇamavabhāsaḥ |",
  "SA14n1200:24": "tatkareti prahāṇasampat |",
  "SA14n1200:25": "sarvadharmaparamārthapratibhāso vā avabhāsaḥ |",
  "SA14n1200:26": "tatkareti jñānasampat |",
  "SA14n1200:27": "ataścaināṃ namaskaromi sāṃpratam |",
  "SA14n1200:28": "namaskaraṇīyeti |",
  "SA14n1200:29": "āyatyāṃ pratikṣaṇam |",
  "SA14n1200:30": "ekena padena dve sampadāvukte |",
  "SA14n1200:31": "idānīṃ padadvayena prahāṇamāha |",
  "SA14n1200:32": "anupalipteti sarvāvaraṇamalakṣayāt |",
  "SA14n1200:33": "sarvalokanirupalepeti triadhātukamalakṣayāt |",
  "SA14n1200:34": "idānīṃ padatrayeṇa jñānamāha |",
  "SA14n1200:35": "sarvadharmaparamārthapratibhāsa ālokaḥ |",
  "SA14n1200:36": "tatkarā |",
  "SA14n1200:37": "atra dvau hetū padadvayenāha |",
  "SA14n1200:38": "timiramajñānam |",
  "SA14n1200:39": "tadviparyayo vitimiraṃ jñānamityarthaḥ |",
  "SA14n1200:40": "sarva samagraṃ traidhātuka traidhātukaparamārthaḥ |",
  "SA14n1200:41": "tasminvitimiram |",
  "SA14n1200:42": "tatkarā |",
  "SA14n1200:43": "ityālambanavyāptiḥ |",
  "SA14n1200:44": "kleśāśca dṛṣṭayaśca tā evāndhakārāḥ |",
  "SA14n1200:45": "sarve ca te te ca teṣāṃ apanetrīti sarvavipakṣakṣayaḥ |",
  "SA14n1200:46": "iyatā sarveṇa svārthasampattiruktā |",
  "SA14n1200:47": "parārthasampattimadhikṛtyāha |",
  "SA14n1200:48": "āśrayaṇīyetyādi |",
  "SA14n1200:49": "āśrayaṇīyā sarvapadaprepsubhiḥ |",
  "SA14n1200:50": "agrāṇi padāni strota āpattiḥ sakṛdāgāmitvaṃ yāvatpratyekabodhiḥ |",
  "SA14n1200:51": "tatkarā |",
  "SA14n1200:52": "teṣāmupāyaḥ saptatriṃśad bodhipakṣyāḥ |",
  "SA14n1200:53": "teṣāṃ kṣamakarī vighnaharaṇāt |",
  "SA14n1200:54": "yāvanna lokottarajñānaṃ tāvad andhāḥ |",
  "SA14n1200:55": "teṣāṃ tadutpādanād ālokakarī |",
  "SA14n1200:56": "sarvabhayopadravaiḥ prahīṇa āloko lokottara eva bhāvanāmārgaḥ |",
  "SA14n1200:57": "tatkarā |",
  "SA14n1200:58": "iyatā hīnayānikānāmartha uktaḥ |",
  "SA14n1200:59": "bodhisattvārthamadhikṛtyāha |",
  "SA14n1200:60": "pañcacakṣurityādi |",
  "SA14n1200:61": "te hi parārthapradhānāḥ |",
  "SA14n1200:62": "tasya saiva sādhanamālambanabhedena pañcacakṣuḥparivārā |",
  "SA14n1200:63": "abhedena saiva cakṣu sarvadharmaparamārthadarśanāt |",
  "SA14n1200:64": "vyāpino darśanasya trayo vibandhāḥ |",
  "SA14n1200:65": "mohatamaritamirāṇi |",
  "SA14n1200:66": "tatra moho ajñānam |",
  "SA14n1200:67": "tamondhakāram |",
  "SA14n1200:68": "timiraṃ cakṣurogaḥ |",
  "SA14n1200:69": "teṣāṃ vikaraṇī vidhvaṃsanī |",
  "SA14n1200:70": "saṃkṣepato vitimirakaraṇī timirasāmānyāt |",
  "SA14n1200:71": "kimutpādayatītyata āha |",
  "SA14n1200:72": "sarvadharmāṇāmakaraṇīti |",
  "SA14n1200:73": "sarvadharmāḥ skandhadhātvāyatanāni |",
  "SA14n1200:74": "teṣāṃ trayaḥ svabhāvāḥ |",
  "SA14n1200:75": "kalpitaḥ paratantraḥ pariniṣpannaśca |",
  "SA14n1200:76": "tatra kalpitaṃ na karoti tasya yathālakṣaṇamasattvāt |",
  "SA14n1200:77": "paratantro abhūtaparikalpaḥ |",
  "SA14n1200:78": "tatra karoti tatpratipakṣatvāt |",
  "SA14n1200:79": "pariniṣpanno dharmadhātuḥ |",
  "SA14n1200:80": "tamapi na karotyanādinidhanatvāt |",
  "SA14n1200:81": "samyagjñānaṃ karotīti cet ? na |",
  "SA14n1200:82": "anādinidhanacittasantānabhrāntinivṛtyaiva samyagjñānasiddhe |",
  "SA14n1200:83": "kiṃ tarhi karotītyata āha |",
  "SA14n1200:84": "utpathetyādi |",
  "SA14n1200:85": "utpatho dharmāṇāṃ parikalpanā tena prayātānām |",
  "SA14n1200:86": "mārge dharmanairātmyajñāne avatāraṇī |",
  "SA14n1200:87": "kasya mārge ?",
  "SA14n1200:88": "sarvajñatāyāḥ |",
  "SA14n1200:89": "iyatā sarvajñajñānapariniṣpattiriti yaduktaṃ tatparārthepi darśitam |",
  "SA14n1200:90": "yaduktaṃ sarvajñatvamiti tatparārthepyāha |",
  "SA14n1200:91": "sarvajñataivetyādinā |",
  "SA14n1200:92": "yadā hi vāsanānusandhiprahīṇatā tasyāstadāsau sarvajñatetyarthaḥ |",
  "SA14n1200:93": "sā tarhi prajñāpāramitā utpādikā nirodhikā utpannā niruddhā ca |",
  "SA14n1200:94": "netyāha |",
  "SA14n1200:95": "anutpādiketyādi |",
  "SA14n1200:96": "anutpādikā sarvadharmāṇāmiti vaiyavadānikānām |",
  "SA14n1200:97": "anirodhikā sarvadharmāṇāmiti sāṃkleśikānām |",
  "SA14n1200:98": "anutpannāniruddheti svayam |",
  "SA14n1200:99": "paramārthato yathāpratibhāsaṃ ceti bhāvaḥ |",
  "SA14n1200:100": "paramārtho hyeṣāṃ dharmadhātuḥ |",
  "SA14n1200:101": "tenaiṣāmanādinidhanatvādvālapratibhāsinā rūpeṇātyanta- |",
  "SA14n1200:102": "samatvānnaiṣāmutpādanirodhau |",
  "SA14n1200:103": "ata evāha |",
  "SA14n1200:104": "svalakṣaṇaśūnyatāyāmupādāyeti pratītyasamutpannaṃ punareṣāṃ tṛtīyaṃ svabhāvamupādāyāha |",
  "SA14n1200:105": "mātetyādi |",
  "SA14n1200:106": "mātā jananī |",
  "SA14n1200:107": "kutaḥ ? sarvabuddhadharmā eva ratnāni teṣāṃ dātrītvāt |",
  "SA14n1200:108": "tānyeva hi samagrāṇi hetvavasthāni bodhisatvānāṃ śarīram tata iyaṃ taddānātteṣāṃ jananī |",
  "SA14n1200:109": "buddhagrahaṇābduddhajananītvamarthādgamyate |",
  "SA14n1200:110": "na punastāvatā buddhānāmatiśayo gamyate |",
  "SA14n1200:111": "ato viśiṣṭairguṇaiḥ punastadāha daśabaletyādinā |",
  "SA14n1200:112": "daśa tathāgatabalāni |",
  "SA14n1200:113": "tatkarā |",
  "SA14n1200:114": "katamāni daśa ?",
  "SA14n1200:115": "“sthānāsthānajñānabalam |",
  "SA14n1200:116": "karmavipākajñānabalam |",
  "SA14n1200:117": "nānādhātujñānabalam |",
  "SA14n1200:118": "nānādhimuktijñānabalam |",
  "SA14n1200:119": "indriyaparāparajñānabalam |",
  "SA14n1200:120": "sarvatragāminīpratipajjñānabalam |",
  "SA14n1200:121": "dhyānavimokṣasamādhisamāpattisaṃkleśavyavadānavyutthānajñānabalam |",
  "SA14n1200:122": "pūrvenivāsānusmṛtijñānabalam |",
  "SA14n1200:123": "cyutopapādajñānabalam |",
  "SA14n1200:124": "āśravakṣayajñānabalaṃ ca“ iti |",
  "SA14n1200:125": "lakṣaṇameṣāṃ yathoktaṃ mahatyo rbhagavatyoḥ |",
  "SA14n1200:126": "tatra sambhavāsambhavau sthānāsthāne |",
  "SA14n1200:127": "tadyathā duścaritānāmaniṣṭo vipāka [: ]",
  "SA14n1200:128": " sthānamiṣṭo'sthānamiti |",
  "SA14n1200:129": "karma ca vipākaśca |",
  "SA14n1200:130": "nānādhātuḥ puṇyāpuṇyādijanako'dhyāśayaḥ |",
  "SA14n1200:131": "nānādhimuktistadyathā rāgadveṣādau sthitānāṃ dveṣarāgādau ruciḥ |",
  "SA14n1200:132": "indriyāṇi śraddhāvīryasmṛtisamādhiprajñāḥ |",
  "SA14n1200:133": "teṣāṃ parāparatvaṃ vimātratā |",
  "SA14n1200:134": "ayaṃ mṛdvindriyo'yaṃ madhyendriya ityādi |",
  "SA14n1200:135": "sarvatragāminīpratipat |",
  "SA14n1200:136": "rāgasya pratipakṣa iyaṃ pratipat |",
  "SA14n1200:137": "iyaṃ dveṣasyetyādi |",
  "SA14n1200:138": "caturṇā dhyānānāṃ aṣṭānāṃ vimokṣāṇāṃ trayāṇāṃ samādhīnāṃ savitarkasavicārādīnāṃ catasṛṇāmārūpyasamāpattīnāṃ navānāṃ cānupūrvavihārasamāpattīnām saṃkleśādikam |",
  "SA14n1200:139": "tatra saṃkleśa āsvādanādinā |",
  "SA14n1200:140": "vyavadānamanupalambhādinā |",
  "SA14n1200:141": "vyutthānaṃ siṃhavijṛmbhitena vā avaskandakena vā |",
  "SA14n1200:142": "pūrve nivāsaḥ pūrvajanma |",
  "SA14n1200:143": "tasminnanusmṛtiḥ smaraṇam |",
  "SA14n1200:144": "cyu[tyu]papādau sattvānāṃ maraṇotpattī |",
  "SA14n1200:145": "āśravāḥ kleśāsteṣāṃ yaḥ kṣayo yena ca mārgeṇa kṣayastadubhayamāśravakṣayaḥ |",
  "SA14n1200:146": "sattvānām |",
  "SA14n1200:147": "eṣāṃ sthānāsthānādīnāṃ sarvathā sarvadā samyagjñānaṃ tadiha sthānāsthānādijñānam |",
  "SA14n1200:148": "tadeva balamitarairaghṛṣyatvāt,",
  "SA14n1200:149": "teṣāṃ vābhibhavanāt |",
  "SA14n1200:150": "anavamardanīyetyabhibhavitumaśakyā |",
  "SA14n1200:151": "kuta ityāha |",
  "SA14n1200:152": "caturvaiśāradyakarītvāditi |",
  "SA14n1200:153": "siṃhavadatyantaniḥśaṃko yuktavādī viśāradaḥ |",
  "SA14n1200:154": "tasya bhāvo vaiśāradyam |",
  "SA14n1200:155": "catvāri vaiśāradyāni |",
  "SA14n1200:156": "abhisaṃbodhivaiśāradyam |",
  "SA14n1200:157": "āśravakṣayavaiśāradyam |",
  "SA14n1200:158": "āntarāyikadha[rma]vaiśāradyam |",
  "SA14n1200:159": "nairyāṇikadharmavaiśāradyaṃ ca |",
  "SA14n1200:160": "abhisambodhistathāgatasya jñānasampat |",
  "SA14n1200:161": "āśravakṣayaḥ prahāṇasampat |",
  "SA14n1200:162": "tadubhayaṃ svārthaḥ |",
  "SA14n1200:163": "āntarāyikā dharmā nirvāṇasya vibandhakāḥ nairyāṇikā dharmā nirvāṇasya prāpakāḥ |",
  "SA14n1200:164": "etadubhayaṃ parārthaḥ |",
  "SA14n1200:165": "parebhyastadākhyānāt |",
  "SA14n1200:166": "teṣu vaiśāradyam |",
  "SA14n1200:167": "tatpratijñāpratiṣṭhāpaneṣvityarthaḥ |",
  "SA14n1200:168": "tatkarā |",
  "SA14n1200:169": "anāthāḥ sattvā anādau duḥkhasāgare bhramatāmeṣāmadyāpi trāturabhāvāt |",
  "SA14n1200:170": "teṣāṃ nāthastrātā bhagavān buddhaḥ |",
  "SA14n1200:171": "tatkarā |",
  "SA14n1200:172": "iyatā sarvajñajñānapariniṣpattireṣeti samarthitaḥ |",
  "SA14n1200:173": "eṣaiva sarvajñatvamiti samarthayitumāha |",
  "SA14n1200:174": "saṃsāretyādi |",
  "SA14n1200:175": "saṃsāraḥ sāśravāḥ skandhāḥ |",
  "SA14n1200:176": "tasya pratipakṣā hantrī |",
  "SA14n1200:177": "dharmadhātureva tasya hanteti cedāha |",
  "SA14n1200:178": "akūṭasthatāmupādāyeti |",
  "SA14n1200:179": "dharmadhāturhi kūṭastho anādinidhanaikarūpatvāt |",
  "SA14n1200:180": "sa cetpratipakṣaḥ syāt tadā ādita eva saṃsāro na syāt |",
  "SA14n1200:181": "prajñāpāramitā punarādimatī,",
  "SA14n1200:182": "uttarottaragāminī ceti saiva tasya pratipakṣaḥ |",
  "SA14n1200:183": "anena prahāṇasampaduktā |",
  "SA14n1200:184": "jñānasampadamāha sarvetyādinā |",
  "SA14n1200:185": "sarvadharmāṇāṃ svabhāvaḥ paramārthaḥ |",
  "SA14n1200:186": "tasya vidarśanī tatpratibhāsatvāt |",
  "SA14n1200:187": "svasya pareṣāñca parārthamadhikṛtyāha |",
  "SA14n1200:188": "paripūrṇetyādi |",
  "SA14n1200:189": "paripūrṇamekenāpyanūnatvāt |",
  "SA14n1200:190": "triparivartadvādaśākāraṃ ca yaddharmacakram |",
  "SA14n1200:191": "dharmaḥ śāsanam |",
  "SA14n1200:192": "tadeva cakraṃ vineyasantāneṣu caṃkramaṇāt |",
  "SA14n1200:193": "tasya pravartano pravartayitrī |",
  "SA14n1200:194": "buddhānāṃ tathaiva tasya pravartanāt |",
  "SA14n1200:195": "tatra dharmacakraṃ satyacatuṣṭayam |",
  "SA14n1200:196": "tasya trayaḥ parivartāḥ |",
  "SA14n1200:197": "idaṃ duḥkham |",
  "SA14n1200:198": "ayaṃ duḥkhasamudayaḥ |",
  "SA14n1200:199": "ayaṃ duḥkhanirodhaḥ |",
  "SA14n1200:200": "iyaṃ duḥkhanirodhagāminī pratipaditi |",
  "SA14n1200:201": "satyacatuṣṭayasya svabhāvaparicchedaḥ prathamaḥ parivartaḥ |",
  "SA14n1200:202": "tasyaiva yathākramaṃ parijñeyapraheyasākṣātkartavyabhāvayitavyatvaparicchedo dvitīyaḥ parivartaḥ |",
  "SA14n1200:203": "tasyaivātmanā parijñātaprahīna(ṇa)",
  "SA14n1200:204": "sākṣātkṛtabhāvitatvaparicchedastṛtīyaḥ |",
  "SA14n1200:205": "tasmāt triparivartaṃ tat |",
  "SA14n1200:206": "duḥkhasatyasya duḥkhasvabhāvaḥ parijñeyatvaṃ parijñātatvaṃ ceti traya ākārāḥ |",
  "SA14n1200:207": "samudayasatyasya tatsvabhāvaḥ praheyatvaṃ prahīṇatvaṃ cetiṃ traya ākārāḥ |",
  "SA14n1200:208": "nirodhasatyasya tat svabhāvaḥ sākṣātkartavyatvaṃ sākṣātkṛtatvaṃ ceti traya ākārāḥ |",
  "SA14n1200:209": "mārgasatyasya tat svabhāvo bhāvayitavyatvaṃ bhāvitatvaṃ ceti traya ākārāḥ |",
  "SA14n1200:210": "tasmāt dvādaśākāraṃ tat |",
  "SA14n1200:211": "nanu pratītyasamutpannenāpi svabhāveneyaṃ [na] nirodhikā śāṃ(sāṃ)",
  "SA14n1200:212": "kleśikānāṃ vināśahetūnāmakiñcitkaratvāt |",
  "SA14n1200:213": "nāpyutpādikā vaiyavadānikānāṃ mithyājñānanivṛttau cittamātrādeva samyagjñānotpatteḥ |",
  "SA14n1200:214": "naitadasti |",
  "SA14n1200:215": "bandhyakṣaṇotpādanasyaiva santānanirodhatvāt |",
  "SA14n1200:216": "agninā śītanirodhavat |",
  "SA14n1200:217": "prajñāpāramitayaiva mithyājñānanirodhe sati bhagavataḥ prāgabhūtasya samyagjñānasya taddhetukatvāt |",
  "SA14n1200:218": "nirodhasya cāvastuno hetutvāyogāt |",
  "SA14n1200:219": "cittasyaiva ca niruddhavipakṣasya samyagjñānatvāt |",
  "SA14n1200:220": "anyathā hi sarvabhrāntinivṛttikālepi vyāpi samyagjñānaṃ na syāditi bhāvanāmārgasya svabhāvaḥ ||",
  "SA14n1200:221": "kathamityādinā sarvajñatānuprāptaya ityetadantena śreṣṭhatā |",
  "SA14n1200:222": "sthātavyamiti vartitavyam |",
  "SA14n1200:223": "pūjābhiḥ manasikartavyā guṇānusmaraṇaiḥ |",
  "SA14n1200:224": "namaskartavyā kāyavākcittaiḥ |",
  "SA14n1200:225": "nidānaṃ prastāvaḥ pṛcchāyāḥ |",
  "SA14n1200:226": "hetustu bhagavatyāḥ śreṣṭhatā |",
  "SA14n1200:227": "prajñāpāramitāyā yatkauśalyaparigṛhītasya bodhisattvasyānumodanāsahagataṃ puṇyamaupalambhikānāṃ pañca pāramitāmayāt puṇyādviśiṣyata itīdaṃ nidānamanantaroktatvāt |",
  "SA14n1200:228": "yata iyaṃ tāsāṃ pariṇāyikā tataḥ śreṣṭheti hetuḥ |",
  "SA14n1200:229": "apariṇāyakamiti pariṇāyakarahitam |",
  "SA14n1200:230": "abhavyamayogyam |",
  "SA14n1200:231": "jātyandhabhūtaṃ jātyandhasadṛśam |",
  "SA14n1200:232": "śeṣaṃ subodham |",
  "SA14n1200:233": "iti śreṣṭhatā ||",
  "SA14n1200:234": "atha khalvāyuṣmānityādinā abhinirhāro dvitīyāt evamuktāt prāk |",
  "SA14n1200:235": "prajñāpāramiteti bhāvanāmārgaḥ |",
  "SA14n1200:236": "yaḥ pañcānāṃ skandhānāṃ yāvatsarvadharmāṇāmanabhisaṃskāro'nupalambhaḥ so'sya abhinirhāraḥ pariniṣpādanam |",
  "SA14n1200:237": "avayavārthaḥ subodhaḥ |",
  "SA14n1200:238": "ityabhinirhāraḥ ||",
  "SA14n1200:239": "evamukta ityādi yāvata saṃkhyāṃ gacchatīti |",
  "SA14n1200:240": "katamaṃ dharmamityanāśravaḥ |",
  "SA14n1200:241": "na kaściddharmamiti |",
  "SA14n1200:242": "dharmāṇāmarpaṇāyāścānupalambhādityarpaṇā ||",
  "SA14n1200:243": "atha khalu śakra ityādi śāriputravacanāt prāk |",
  "SA14n1200:244": "yadi na kañciddharmamarpayati na tarhi sarvajñatāmapīti matvā śakra āha |",
  "SA14n1200:245": "kimiyamityādi |",
  "SA14n1200:246": "arpayatyeva kenacitparyāyeṇa |",
  "SA14n1200:247": "yathā tu nārpayati tadbhagavānāha na yathetyādi |",
  "SA14n1200:248": "upalambho bālagrāheṇa rūpeṇa |",
  "SA14n1200:249": "nāma saṃjñā |",
  "SA14n1200:250": "saṃskāraḥ kalpanā |",
  "SA14n1200:251": "yathā tvarpayati tatpṛcchati |",
  "SA14n1200:252": "kathaṃ tarhītyādinā |",
  "SA14n1200:253": "uttaraṃ yathetyādinā |",
  "SA14n1200:254": "yathā nārpayatīti dharmāṇāmarpaṇāyāścāvikalpanāt |",
  "SA14n1200:255": "tatheti |",
  "SA14n1200:256": "avikalpanayā |",
  "SA14n1200:257": "na kañcidityādi |",
  "SA14n1200:258": "dharmāṇāmutpādādīnāṃ cāvikalpanāditi bhāvaḥ |",
  "SA14n1200:259": "anutpādāyānirodhāyeti notpādāya na nirodhāyetyarthaḥ |",
  "SA14n1200:260": "asamarthasamāsattvāt |",
  "SA14n1200:261": "ataśca anupasthitetyakiñcitkaratvāt |",
  "SA14n1200:262": "evamapīti sarvajñatārpakatvenāpi |",
  "SA14n1200:263": "dūrīkariṣyatītyasaṃmukhībhāvāt |",
  "SA14n1200:264": "riktīkariṣyatīti saṃmukhībhūtasya jñānasya tallakṣaṇābhāvāt |",
  "SA14n1200:265": "tucchīkariṣyatīti tat phalābhāvāt |",
  "SA14n1200:266": "na kariṣyatīti notpādayiṣyati |",
  "SA14n1200:267": "astyeṣa paryāya iti yathā tvayoktaḥ |",
  "SA14n1200:268": "tatkasya hetoriti taddūrīkaraṇādikaṃ kutaḥ ?",
  "SA14n1200:269": "paridīpitāyāmiti nirdiṣṭāyām |",
  "SA14n1200:270": "na rūpaṃ yāvanna buddhatvamiti na kiñciddharma ityarthaḥ |",
  "SA14n1200:271": "tasmāt kañciddharma paśyan dūrīkariṣyatīti |",
  "SA14n1200:272": "yāvanna kariṣyatīmām |",
  "SA14n1200:273": "katamena paryāyeṇeti |",
  "SA14n1200:274": "kiṃ mahārthatayeti bhāvaḥ ||",
  "SA14n1200:275": "subhūtirāha netyādi |",
  "SA14n1200:276": "niḥsvabhāveṣu sarvadharmeṣu dvayābhāvāditi bhāvaḥ |",
  "SA14n1200:277": "asaṃkṣiptā vikṣipteti |",
  "SA14n1200:278": "advayatvāt |",
  "SA14n1200:279": "evamapīti mahārthatayāpi |",
  "SA14n1200:280": "kimpunaḥ śabdādatiśayārthaḥ |",
  "SA14n1200:281": "evamityuktvā |",
  "SA14n1200:282": "tadevāha |",
  "SA14n1200:283": "evamahamityādinā |",
  "SA14n1200:284": "niḥṣyanda iti tatpṛṣṭhabhāvī niścayaḥ |",
  "SA14n1200:285": "yaḥ sattvopalambha iti sambandhaḥ |",
  "SA14n1200:286": "sattvaḥ pudgaladravyaṃ tadvad asvabhāvajātikā'svabhāvalakṣaṇam |",
  "SA14n1200:287": "jātirutpattiḥ |",
  "SA14n1200:288": "tābhyāṃ rahitā |",
  "SA14n1200:289": "asyaiva nirdeśaḥ sattvāsvabhāvatayetyādinā |",
  "SA14n1200:290": "pariśeṣādgamyate sattvājātikatayā ajātikateti |",
  "SA14n1200:291": "viviktatā śūnyatā |",
  "SA14n1200:292": "acintyatā cittānālambanatā |",
  "SA14n1200:293": "abhisaṃbodhanaṃ sākṣātkriyā |",
  "SA14n1200:294": "tadabhāvād anabhisaṃbodhanatā |",
  "SA14n1200:295": "yathābha |",
  "SA14n1200:296": "sadbhuto arthaḥ |",
  "SA14n1200:297": "tasyānabhisaṃbodhanamagrahaṇaṃ sattvaḥ |",
  "SA14n1200:298": "tadvatprajñāpāramitā |",
  "SA14n1200:299": "yathā sattvasya balasamudāgamanaṃ balaniṣpādanaṃ na kiñcit tathā tathāgatasya prajñāpāramitayeti mahārthatā ||",
  "SA14n1200:300": "abhinirhārasya pañcāṅgānyuktāni |",
  "SA14n1200:301": "ṣaṣṭhasaptamepi staḥ |",
  "SA14n1200:302": "adhimokṣahetuḥ pratipakṣahetuśca |",
  "SA14n1200:303": "te'dhikṛtya śāstram-",
  "SA14n1200:304": "[56] buddhasevā ca dānādirupāye yacca kauśalam |",
  "SA14n1200:305": "hetavo'trādhimokṣasya dharmavyasanahetavaḥ ||2-26 ||",
  "SA14n1200:306": "[57] mārādhiṣṭhānagambhīradharmatā'nadhimuktate |",
  "SA14n1200:307": "skandhādyabhiniveśaśca pāpamitraparigrahaḥ ||2-27 ||",
  "SA14n1200:308": "atrādhimuktihetavastraya uktāḥ pādatrayeṇa |",
  "SA14n1200:309": "dharmavyasanaṃ pratikṣepaḥ |",
  "SA14n1200:310": "tasya catvāro hetava itaraiḥ pañcabhiḥ pādaiḥ |",
  "SA14n1200:311": "'anadhimuktatā' anadhimuktiḥ |",
  "SA14n1200:312": "tatrādhimokṣo'sminneva bhāvanāmārge'dhimuktiḥ |",
  "SA14n1200:313": "tamāha |",
  "SA14n1200:314": "atha khalvityādinā na dhandhayiṣyatītyetadantena |",
  "SA14n1200:315": "adhimokṣayiṣyatīti niścite vastunyevameva nānyathetyavadhāraṇamadhimokṣaḥ |",
  "SA14n1200:316": "taṃ kariṣyatītyarthaḥ |",
  "SA14n1200:317": "tatkarotīti curādau pāṭhāṇṇic |",
  "SA14n1200:318": "tasyādhimokṣasya lakṣaṇaṃ tribhiḥ padairgatyantarapratiṣedhāyāha |",
  "SA14n1200:319": "tatra kāṃkṣā bādhā |",
  "SA14n1200:320": "abādhyabādhanasya kāṃkṣāmātratvāt |",
  "SA14n1200:321": "vicikitsā saṃśaya eva |",
  "SA14n1200:322": "dhandhāyanamapratipattiriti trīṇi gatyantarāṇi |",
  "SA14n1200:323": "dhandho'pratipattau |",
  "SA14n1200:324": "dhandho bhaviṣyatīti dhandhāyiṣyati |",
  "SA14n1200:325": "lohitāderākṛtigaṇatvāt kyaṣ |",
  "SA14n1200:326": "ityadhimokṣaḥ ||",
  "SA14n1200:327": "adhimokṣasya trayo hetavaḥ |",
  "SA14n1200:328": "tatra dvau pṛcchati |",
  "SA14n1200:329": "kutaścyutvehopannaḥ kiyacciracaritāvī ceti |",
  "SA14n1200:330": "sa iti yo'dhimoktā |",
  "SA14n1200:331": "adhimukto'dhimuktikāritreṇa lakṣyate |",
  "SA14n1200:332": "atastadāha |",
  "SA14n1200:333": "ya ityādinā |",
  "SA14n1200:334": "arthata ityaṣṭābhirabhisamayaiḥ |",
  "SA14n1200:335": "arthanayata iti yathāsvaṃ teṣāmeva vastubhiḥ |",
  "SA14n1200:336": "dharmata ityebhireva nāmapadavyañjanaiḥ |",
  "SA14n1200:337": "dharmanayata iti samāsavyāsādibhiḥ |",
  "SA14n1200:338": "anugamiṣyaṃtyanusaraṇāt |",
  "SA14n1200:339": "anubhotsyate tathā jñānāt |",
  "SA14n1200:340": "anubodhayiṣyati tathaiva parān |",
  "SA14n1200:341": "tatkasya hetoriti kuto liṅgāt |",
  "SA14n1200:342": "yaḥ kaścidityādinā liṅgamāha |",
  "SA14n1200:343": "me dṛṣṭa iti mayā dṛṣṭaḥ |",
  "SA14n1200:344": "sambandhavivakṣāyāṃ ṣaṣṭhī |",
  "SA14n1200:345": "tadyathā subhāṣitasya śikṣate,",
  "SA14n1200:346": "nāgnistṛpyati kāṣṭhānāmiti |",
  "SA14n1200:347": "avadadhāti sāvadhānaṃ karoti |",
  "SA14n1200:348": "satkṛtyeti bhaktito rucito vā |",
  "SA14n1200:349": "nopacchinatti vicchedākaraṇāt |",
  "SA14n1200:350": "ciretyādinopasaṃhāraḥ |",
  "SA14n1200:351": "ciracaritāḥ pāramitā avituṃ śīlamasyeti ciracaritāvī |",
  "SA14n1200:352": "bahavo buddhāḥ paryupāsitā yena sa tathoktaḥ |",
  "SA14n1200:353": "iti buddhasevādānādicaryā ||",
  "SA14n1200:354": "tṛtīyo'dhimokṣaheturupāyakauśalyam |",
  "SA14n1200:355": "tadāha |",
  "SA14n1200:356": "atha khalvityādinā sthaviraḥ subhūtirityataḥ prāk |",
  "SA14n1200:357": "śakyā punariti kāṃkṣā praśnaḥ |",
  "SA14n1200:358": "śrotuṃ śabdataḥ |",
  "SA14n1200:359": "upalakṣayitumarthataḥ |",
  "SA14n1200:360": "samanvāhartuṃ kālāntare smartum |",
  "SA14n1200:361": "upapādayituṃ cintākāle |",
  "SA14n1200:362": "upadhārayituṃ bhāvanākāle cetasi sthirīkaraṇāt |",
  "SA14n1200:363": "iyamiti pratibhāsamānā |",
  "SA14n1200:364": "ihāmutra veti pratibhāsamānā dhārā |",
  "SA14n1200:365": "aneneti pratibhāsamānena |",
  "SA14n1200:366": "ākāreṇeti lakṣaṇena |",
  "SA14n1200:367": "tadyathā gauḥ sāsnādimatvena |",
  "SA14n1200:368": "liṅgeneti kṛtrimeṇa cinhena |",
  "SA14n1200:369": "tadyathā gaurghaṇṭādinā |",
  "SA14n1200:370": "nimitteneti svābhāvikena cinhena |",
  "SA14n1200:371": "tadyathā gauḥśuklatvādinā |",
  "SA14n1200:372": "nirdeṣṭuṃ parasmaiḥ |",
  "SA14n1200:373": "śrotuṃ parasmāt |",
  "SA14n1200:374": "bhagavānāha |",
  "SA14n1200:375": "uttaraṃ no hītyādi |",
  "SA14n1200:376": "skandhādiśa iti skandhādibhiḥ |",
  "SA14n1200:377": "rūpaskandha iti vā yāvaddharmāyatanamiti vetyarthaḥ |",
  "SA14n1200:378": "kuta ityāha |",
  "SA14n1200:379": "sarvadharmaistaireva viviktatvādasyāḥ |",
  "SA14n1200:380": "tadapi kutaḥ ?",
  "SA14n1200:381": "niḥsvabhāvatvātteṣām |",
  "SA14n1200:382": "parikalpitena dharmasvabhāveneti bhāvaḥ |",
  "SA14n1200:383": "na cānyatreti |",
  "SA14n1200:384": "na cānyā tatparamārthatvāditi bhāvaḥ |",
  "SA14n1200:385": "ata eva tadityādinā praśnaḥ |",
  "SA14n1200:386": "skandhetyādinottaram |",
  "SA14n1200:387": "vijñaptirūpaṃ skandhādikameva |",
  "SA14n1200:388": "śūnyaṃ parikalpitena skandhādisvabhāvena |",
  "SA14n1200:389": "sā tasya tena śūnyatā vijñaptimātratā prajñāpāramitā |",
  "SA14n1200:390": "tasmādadvayametaddvaṃvīkāram |",
  "SA14n1200:391": "nanu śūnyatāyā idaṃ lakṣaṇaṃ na prajñāpāramitāyā ityata āha |",
  "SA14n1200:392": "śūnyatvādityādi |",
  "SA14n1200:393": "nopalabhyate skandhādi yathālakṣaṇam |",
  "SA14n1200:394": "yonupalambhaḥ sarvadharmāṇāmiti tadviviktaprakāśamātropalambhalakṣaṇaḥ |",
  "SA14n1200:395": "na tūpalambhanivṛttimātram |",
  "SA14n1200:396": "“nābhāvaḥ kasyacitpratipattiḥ pratipattiheturvā“ iti vacanāt |",
  "SA14n1200:397": "yo'nupalambhaḥ sā prajñāpāramitā prakṛṣṭajñānatvāt pāragatvācca |",
  "SA14n1200:398": "tathāpi nāsau prajñāpāramitā |",
  "SA14n1200:399": "syādyadi skandhādiśūnyatāmanubhūya skandhādyavasīyeta |",
  "SA14n1200:400": "rajatādyavasāye śuktidarśanavat |",
  "SA14n1200:401": "etaddarśayitumāha |",
  "SA14n1200:402": "yadetyādi |",
  "SA14n1200:403": "yadā tu yathānubhūtaniścayaṃ janayati na skandhā na dhāturnāyatanamiti tadā prajñāpāramitaiva |",
  "SA14n1200:404": "tannisyandatvāt skandhādyabhāvaniścayasya |",
  "SA14n1200:405": "śuktiniścaye śuktidarśanavat |",
  "SA14n1200:406": "prāmāṇyāt |",
  "SA14n1200:407": "tadyevaṃ yadyathāsti yathā ca nāsti yathā ca prajñāpāramitā syānna syādvā tasya sarvasya samyagbodha upāyakauśalaṃ tṛtīyo'dhimokṣahetuḥ |",
  "SA14n1200:408": "dharmavyasanaṃ vaktavyam |",
  "SA14n1200:409": "sa ca saddharmapratikṣayaḥ |",
  "SA14n1200:410": "kutaḥ ? dharmavyasanahetutvāt |",
  "SA14n1200:411": "dharmasya vyasanaṃ vipat |",
  "SA14n1200:412": "dīrghadurgativāsena tasya śravaṇādyabhāvaḥ |",
  "SA14n1200:413": "durgaticiravāsahetutvāddharmavyasanahetutvam |",
  "SA14n1200:414": "tasmāddharmavyasanam |",
  "SA14n1200:415": "tadeva dharmavyasanasaṃvartanīyaṃ karma |",
  "SA14n1200:416": "tatsaṃvartate'smāditi kṛtvā |",
  "SA14n1200:417": "tadeva prastauti sthavira ityādinā |",
  "SA14n1200:418": "prajñāpāramitā |",
  "SA14n1200:419": "eṣa eva bhāvanāmārgaḥ |",
  "SA14n1200:420": "tasyāṃ yogāpattiḥ samādhānaprāptiḥ |",
  "SA14n1200:421": "vibhajyeti |",
  "SA14n1200:422": "kathaṃ vibhajya ?",
  "SA14n1200:423": "keṣāñci[cci]racaritāvinā(tā)",
  "SA14n1200:424": "bhavati keṣāñcinneti |",
  "SA14n1200:425": "tatkutaḥ ? indriyāṇāṃ śraddhādīnāṃ vimātratayā nānātvena |",
  "SA14n1200:426": "tāmāha syādityādinā |",
  "SA14n1200:427": "asyāmagauravatā teṣāmabhūditi sambandhaḥ |",
  "SA14n1200:428": "buddhānāmantikāditi |",
  "SA14n1200:429": "antike dūrāntikārthebhya iti pañcamī |",
  "SA14n1200:430": "tatsannidhāvityarthaḥ |",
  "SA14n1200:431": "agauravatā aśu(su)",
  "SA14n1200:432": "śūṣaṇatā aśraddadhānatā ca |",
  "SA14n1200:433": "bhagavatyāṃ aparyupāsanatā aparipṛcchanatā ca buddheṣu |",
  "SA14n1200:434": "tata iti śraddhāviyogāt |",
  "SA14n1200:435": "dharmavyasanasaṃvartanīyaṃ karma saddharmapratikṣepaḥ |",
  "SA14n1200:436": "kṛtaṃ sakṛtkaraṇāt |",
  "SA14n1200:437": "sañcitaṃ punaḥ punaḥ karaṇāt |",
  "SA14n1200:438": "ācitaṃ paripūrṇam |",
  "SA14n1200:439": "upacitaṃ vipākadanaśaktilābhāt |",
  "SA14n1200:440": "kāyena sāmagrī śrotumāgamanam |",
  "SA14n1200:441": "cittena nirvikṣepatā |",
  "SA14n1200:442": "vācā aprastutānabhidhānam |",
  "SA14n1200:443": "evaṃ sāmagrimadadānā iti samyagaśṛṇvantaḥ |",
  "SA14n1200:444": "na jānanti granthataḥ |",
  "SA14n1200:445": "na paśyanti arthataḥ |",
  "SA14n1200:446": "na budhyante svabhāvatrayabhedena |",
  "SA14n1200:447": "tato na vedayante viparītabodhāt |",
  "SA14n1200:448": "aśraddadhānā ityādi tūktam |",
  "SA14n1200:449": "tasyopasaṃhāra evaṃ ta ityādinā |",
  "SA14n1200:450": "pratyākhyānaṃ manasā parityāgaḥ |",
  "SA14n1200:451": "pratikṣepo vācā |",
  "SA14n1200:452": "pratikrośanaṃ nindā |",
  "SA14n1200:453": "upahatyeti dūṣayitvā |",
  "SA14n1200:454": "dagdheti kuśalamūladāhāt |",
  "SA14n1200:455": "chando vaśībhāvaḥ |",
  "SA14n1200:456": "viparyayādvicchandaḥ śithilaḥ |",
  "SA14n1200:457": "ato vicchandayiṣyantīti śithilīkaraṇāt |",
  "SA14n1200:458": "vivecayiṣyantīti manasā tyājanāt |",
  "SA14n1200:459": "vivartayiṣyantīti punaragrahaṇāt |",
  "SA14n1200:460": "iyatā pratyākhyānamuktam ||",
  "SA14n1200:461": "pratikṣepamāha nātretyādinā |",
  "SA14n1200:462": "pratikroṣaṇamāha naitadityādinā |",
  "SA14n1200:463": "apakrāntāḥ parimuktāḥ paribāhyā ityeko'rthaḥ |",
  "SA14n1200:464": "sarva yathā bhavanti tathā sarveṇa aṅgena |",
  "SA14n1200:465": "sarva yathā bhavati tathā sarvaḥ prakāraḥ |",
  "SA14n1200:466": "karmābhisaṃskāraḥ karma kriyā |",
  "SA14n1200:467": "upasthāpiteneti kṛtena |",
  "SA14n1200:468": "samutthāpitenetyupacitena |",
  "SA14n1200:469": "saṃvartanī pralayaḥ |",
  "SA14n1200:470": "āavīcitalādā ca brahmalokādyasyāmagninā kṣīyate sā tejaḥsaṃvartanī |",
  "SA14n1200:471": "kṣepsyante antarābhavaśarīreṇa |",
  "SA14n1200:472": "upapatsyante upapattibhavaśarīreṇa |",
  "SA14n1200:473": "samānā santaḥ |",
  "SA14n1200:474": "bahu vata duḥkhaṃ ca tadvedanīyaṃ yasmāttathoktam |",
  "SA14n1200:475": "prativarṇikādipadatrayaṃ samānārtham |",
  "SA14n1200:476": "'lābhasatkāraṃ tebhya eva |",
  "SA14n1200:477": "yadartha te dṛśyeraṇ (dūṣyeran) |",
  "SA14n1200:478": "tatkasya hetoriti |",
  "SA14n1200:479": "tatteṣāmadarśanādikaṃ kuta ityarthaḥ |",
  "SA14n1200:480": "kasambakaṃ pūtipūrṇam |",
  "SA14n1200:481": "tadatyaktamanyānyapi parṇāni nāśayati |",
  "SA14n1200:482": "jātirjātam |",
  "SA14n1200:483": "kasambakavajjātameṣāmiti kasambakajātāḥ |",
  "SA14n1200:484": "kṛṣṇā tṛṇaviśeṣaḥ |",
  "SA14n1200:485": "prākṛtabhāṣayā kaṇḍā |",
  "SA14n1200:486": "sāpi kṣetrādanapanītā kṣetraṃ nāśayati |",
  "SA14n1200:487": "nirjātirniṣpattiḥ |",
  "SA14n1200:488": "kṛṣṇāvannirjātireṣāmiti kṛṣṇānirjātikāḥ |",
  "SA14n1200:489": "kṛṣṇo hi kṛṣṇasarpaḥ saviṣaḥ saṃśrṛ(sṛ)",
  "SA14n1200:490": "ṣṭān daṣṭo saviṣīkaroti |",
  "SA14n1200:491": "anayeneti tebhyaḥ śrutaśraddhādinā'mārgeṇa |",
  "SA14n1200:492": "vyasanaṃ nirayādiduḥkham |",
  "SA14n1200:493": "āgāḍhamābādhamiti mahatīṃ pīḍām |",
  "SA14n1200:494": "nigacchet spṛśediti prāpnuyādityarthaḥ |",
  "SA14n1200:495": "ālokaḥ prakṛtasya karmaṇo vipākajñānam |",
  "SA14n1200:496": "śuklāṃśaḥ kuśalabhāgaḥ |",
  "SA14n1200:497": "tadyogāt śuklāṃśikaḥ |",
  "SA14n1200:498": "samavadhānaṃ yogaḥ |",
  "SA14n1200:499": "śeṣaṃ subodham |",
  "SA14n1200:500": "iti dharmavyasanam ||",
  "SA14n1200:501": "evamukta ityādi |",
  "SA14n1200:502": "atra mārādhiṣṭhita ityādinā mārādhiṣṭhānamuktam |",
  "SA14n1200:503": "gambhīreṣu dharmeṣvanadhimuktisteṣu śraddhāprasādābhāvenoktā ||",
  "SA14n1200:504": "punaraparamityādinā caturo hetūnāha |",
  "SA14n1200:505": "ātmotkarṣī parapaṃsako doṣāntaraprekṣītyeko rāśiḥ |",
  "SA14n1200:506": "ata evāha |",
  "SA14n1200:507": "ebhirapi caturbhirityādi |",
  "SA14n1200:508": "tadatra dharmavyasanahetavaḥ ṣaḍuktāḥ |",
  "SA14n1200:509": "śāstre tu saṃkṣepataścatvāraḥ |",
  "SA14n1200:510": "śeṣāṇāṃ skandhādyabhiniveśe'ntarbhāvāt |",
  "SA14n1200:511": "ātmotkarṣaṇādināṃ skandhādyabhiniveśe |",
  "SA14n1200:512": "nirhāraparivarto'yaṃ saptāṅgasya nirhārasya dyotanāt |",
  "SA14n1200:513": "tathāpi nirayagranthasya bahutvānnirayaparivarta ityucyate ||",
  "SA14n1200:514": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ saptamaḥ parivartaḥ ||"
}