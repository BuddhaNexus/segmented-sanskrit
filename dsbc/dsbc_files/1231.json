{
    "1231:0": "paṇḍitāśokaracitam",
    "1231:1": "avayavinirākaraṇam|",
    "1231:2": "namaḥ samantabhadrāya||",
    "1231:3": "abhyāsātiśayastathā na vihitastādṛk śrutaṃ nārjjitaṃ|",
    "1231:4": "tanme cāpalamarthaleśamadhunānirmmātumīhe yadi|",
    "1231:5": "etat sarvvamavekṣyayannigaditaṃ tatpaṇḍitairdṛśyatām|",
    "1231:6": "prīṇantyeva vi + + + + hi śiśoḥ prāyaḥ pitṛṇāṃ manaḥ||",
    "1231:7": "yo virudvadharmmādhyāsavān nāsāvekaḥ|",
    "1231:8": "yathā ghaṭādirarthaḥ|",
    "1231:9": "virudvadharmmādhyāsavāṃśca sthūlonīlādirartha iti vyāpakavirudvopalabdhiḥ|",
    "1231:10": "iha dṛśyamānasthūlonīlādirartho dharmmī,",
    "1231:11": "sa cānubhavāvasito'sati bādhake pratyakṣasidvo hetorāśrayāsidviṃ nihanti|",
    "1231:12": "nanu bhavadbhirasannevāvayavī pratijñāyate sa kathaṃ pratyakṣasidvaḥ|",
    "1231:13": "nāvayavinamiha dharmmiṇaṃ pratipannāḥ smaḥ kintu pratibhāsamānasthūla nīlādikamartham|",
    "1231:14": "na tarhi virudvadharmmasaṃsargādavayavina ekatvaṃ niṣidvaṃ syāt|",
    "1231:15": "yadyevaṃ kastarhi bhavato'vayavī|",
    "1231:16": "eko'nekāvayavasamavetārtha iti cet|",
    "1231:17": "sa kiṃ pratibhāsamānāt sthūlanīlāderanyo'nanyo vā|",
    "1231:18": "na tāvaṃdanyaḥ,",
    "1231:19": "dṛśyatvenābhyupagamāt|",
    "1231:20": "na ca pratibhāsamānasthūlanīlārthavyatirekeṇāparaḥ pratibhāti|",
    "1231:21": "ananyaścet|",
    "1231:22": "tasyaikatvapratikṣepe kathamapratiṣidvamekatvamavayavinaḥ|",
    "1231:23": "nanu ca pratibhāsamānaścedarthonāvayavirūpodharmmī|",
    "1231:24": "kintarhi rūpamasyāvaśiṣṭaprasidvaṃ bhaviṣyatīti|",
    "1231:25": "ucyate, pratibhāsamānaḥ sthūlonīlākāraḥ pratyakṣasidvaṃ rūpaṃ,",
    "1231:26": "avayavitvānabhyupagame'pyavaśiṣyate|",
    "1231:27": "na caivaṃ mantavyaṃ|",
    "1231:28": "na paramāṇusañcayavādināṃ sthūlākāraḥ kaścidartho'sti yaḥ prasidvo dharmmī syāditi|",
    "1231:29": "avayavyanabhyupagame'pi hi niravayavānekātmakaḥ sthūlo'rthobhyupagamyamānaḥ kena niṣidvaḥ|",
    "1231:30": "syānmataṃ niravayavāḥ paramāṇavaḥ kathaṃ pratyakṣe sthūlenā kāreṇāvabhāseran,",
    "1231:31": "sthūlasūkṣmayorvirodhāditi|",
    "1231:32": "tadapi na yuktaṃ|",
    "1231:33": "paramāṇava eva hi pararūpadeśaparihāreṇotpannāḥ parasparasahitā avabhāsamānā deśavitānavanto bhāsante|",
    "1231:34": "vitatadeśatvañca sthūlatvaṃ,",
    "1231:35": "yattuktaṃ sthūlasūkṣmayorvirodha iti tat kiṃ pararūpadeśaparihāravatī niravayavānāmutpattiḥ|",
    "1231:36": "parasparasahitānāmekavijñānāvabhāsitvaṃ vā virudvamiti vaktumadhyavasitaṃ|",
    "1231:37": "idañcedvirudvaṃ sthūlākāraḥ kiṃ virudvaḥ|",
    "1231:38": "ataeva niravayaveṣu bahuṣvekasmin vijñāne pratibhāsa māneṣu bhavan pratibhāsakālabhāvī pratibhāsadharmmaḥ sthūlākāro na tu vāstavaḥ pratyekamabhāvāt|",
    "1231:39": "pratibhāsāt prāgūrdvaṃ vā na tarhi sthūlo'rtha iti cet|",
    "1231:40": "na tadāpi pratibhāsayogyatāsambhavāt yadaiva hi sañcitā bhaveyustadaiva pratibhāsayogyāḥ paramāṇavaḥ|",
    "1231:41": "yadā ca pratibhāsayogyā stadā sthūlāḥ|",
    "1231:42": "yastvāha niravayaveṣu bahuṣu pratibhāsamāneṣvavaśyamantareṇāpi pratibhāsitavyaṃ|",
    "1231:43": "antarānavabhāse parasparaviviktā eva nāvabhāsitāḥ syuḥ|",
    "1231:44": "viviktānavabhāse cāṇumātrakaṃ piṇḍo bhavet|",
    "1231:45": "na cāntaramavabhāsamānamutpaśyāmaḥ|",
    "1231:46": "tadayaṃ nirantara eka eva sthalo niravayavānekātmako bhavitumarhati,",
    "1231:47": "api tvekaḥ sthūlātmaka eveti|",
    "1231:48": "so'pyevaṃ vācyaḥ|",
    "1231:49": "kiṃ vijātīyaparamāṇvantaramantaraṃ|",
    "1231:50": "āhosvit śūnyākāśayogaḥ|",
    "1231:51": "tatra śūnyākāśayogastāvadavastutayā nendriyapratyakṣagocaraḥ|",
    "1231:52": "arthasāmarthyabhāvini tātrārthasyaiva pratibhāsopapatteḥ|",
    "1231:53": "vijātīyantvindriyāntaragrāhyaṃ kathamindriyāntarajñāne'vabhāsetāviṣayatvāt|",
    "1231:54": "tat kenāntareṇāvabhāsitavyamiti na vidmaḥ|",
    "1231:55": "yat punarucyate|",
    "1231:56": "antarālānavabhāse viviktā nāvabhāseranniti|",
    "1231:57": "tatrāpi kimeṣāmantaraṃ vivekaḥ pararūpaśūnyatā veti cintyaṃ|",
    "1231:58": "nirūpayantastu pararūpaśūnyatāmeva vivekaṃ vastūnāṃ paśyāmaḥ|",
    "1231:59": "pararūpaśūnyāśceme bhāsamānāḥ kathaṃ viviktā nāvabhāseranniti|",
    "1231:60": "nanu ca na pratyekaṃ paramāṇūnāṃ sthūlākāraḥ|",
    "1231:61": "tataḥ samuditānāmeṣṭavyaḥ|",
    "1231:62": "yathā ca nīlaparamāṇūnāṃ pratyekamasambhavan pītākāro bahuṣvapi na dṛśyate|",
    "1231:63": "tathā pratyekamasambhavan sthūlākāraḥ kathaṃ bahuṣu syāditi|",
    "1231:64": "uktamatra| avirudvo niravayavāṇāṃ sthūlākāra iti|",
    "1231:65": "nīlavirudvastu pītākāraḥ|",
    "1231:66": "tataḥ pītavirudvaṃ nīlākāraṃ vibhrāṇeṣu bahuṣvapi kathaṃ pītākāro bhavet|",
    "1231:67": "naivaṃ niravayavatvavirudvaḥ sthūlākāraḥ yathoktānyāyāt|",
    "1231:68": "tadevaṃ pratyakṣasidvaḥ sthūlo'rtha iha dharmmīti vyavasthitaṃ|",
    "1231:69": "tadevamavasthite dharmmiṇi hetoḥ sattvamasattvaṃ vā nirūpyaṃ|",
    "1231:70": "tatra pāṇyādāvekasmin kampamāne sthūlo'rthaḥ sakampaniḥkampe rūpe yugapat pratipadyamānaḥ kathaṃ virudvadharmmasaṃsargavānna syāt|",
    "1231:71": "sakampaniḥkampayorhi rūpayoḥ parasparābhāvāvyabhicāranimittako'sti virodhaḥ|",
    "1231:72": "bhāvābhāvayoreva hi parasparaparihārātmako virodhaḥ|",
    "1231:73": "vastunostu tadabhāvāvyabhicāreṇaiva|",
    "1231:74": "iha ca sakampaniḥkampe rūpe gṛhṇat pratyakṣameva sāmarthyāt parasparābhāvaṃ sādhayati|",
    "1231:75": "vyavahārayati tu nirvviśeṣaṇaivānupalabdhiḥ|",
    "1231:76": "syādetat pāṇyādāvekasminnavayave kampamāne nāvayavinaḥ kampa rūpamabhyupeyaṃ|",
    "1231:77": "avayava eva hi tadā kriyāvān dṛśyate|",
    "1231:78": "na cedaṃ mantavyaṃ|",
    "1231:79": "avayave kriyāvati tadādheyenāvayavināpi kriyāvatā bhavitavyaṃ,",
    "1231:80": "yathā rathe calati tadā rūḍho'pi calatīti|",
    "1231:81": "avayavāvayavikarmmaṇorbhinnanimittatvāt|",
    "1231:82": "nimittāyaugapadyācca|",
    "1231:83": "yadā hi ātmanaḥ pāṇikampanecchā bhavati|",
    "1231:84": "tataḥ prayatnaḥ|",
    "1231:85": "tadā prayatnavadātmapāṇisaṃyogāt pāṇau kriyā|",
    "1231:86": "yadā tu śarīrakampanārthaḥ prayatnaviśeṣa ātmano jāyate|",
    "1231:87": "tadā tatprayatnavadātmaśarīrasaṃyogāt śarīre karmmeti nimittabhedaḥ|",
    "1231:88": "ato bhinnamiti tayorekasmin jāte kathaṃ nimittāntarapratibadvajanmā tadabhāve tadaparo'pi tathaiva jāyeta|",
    "1231:89": "ratha tadārūḍhakarmmaṇostu satyapi nimittabhede nimittayaugapadyāt sahabhāvaḥ|",
    "1231:90": "tathā hi nodanaṃ rathakarmmaṇo'samavāyikāraṇaṃ|",
    "1231:91": "tadārūḍhakarmmaṇastu nodyasaṃyogaḥ|",
    "1231:92": "tayośca sahabhāvāt karmmaṇī api yaugapadyena jāyete|",
    "1231:93": "tadetat sakalamālocya bhadantadharmmottareṇedamuktam|",
    "1231:94": "na cātrā vayavaḥ kriyāvān|",
    "1231:95": "avayaveṣu hi kriyāvatsu vibhāgo jāyate|",
    "1231:96": "kriyāyā vibhāgārambhaṃ prati nirapekṣakāraṇatvāt|",
    "1231:97": "tena ca saṃyoge'samavāyikāraṇe nivarttate nivarttetāvayavi dravyamiti|",
    "1231:98": "idamāhuratra kaṇādaśiṣyāḥ|",
    "1231:99": "nodanādabhighātādvā jāyamānaḥ kriyāviśeṣo dravyārambhakasaṃyogapratidvandvivibhāgārambhako dṛṣṭaḥ|",
    "1231:100": "anyattu vibhāgamātramārabhate na tu yathoktaviśeṣaṃ|",
    "1231:101": "anyasmin padmasaṅkocavikāśādike karmmaṇyavayavasaṃyoganivṛtteradarśanāt|",
    "1231:102": "tadvat prayatnajanyasyāpi karmmaṇo nāsti saṃyoganivarttanasāmarthyaṃ|",
    "1231:103": "tato nāsti dravyanivṛttiriti|",
    "1231:104": "ayamatra samādhiḥ|",
    "1231:105": "ihāvayavini kriyāvati niyamenāvayavairapi kriyāvadbhirbhavitavyaṃ|",
    "1231:106": "anyathāvayavasaṃsṛṣṭebhya ākāśadeśebhyo vibhāgo'vayavāsaṃsṛṣṭeśca saṃyogovayavinaḥ kriyāvataḥ syāt|",
    "1231:107": "avayavāstu kriyāvirahiṇaḥ pūrvvakrāntebhyo nabhodeśebhyo nāpasaryyeyuḥ|",
    "1231:108": "avayavisamākrāntaiśca deśairnābhisambadhyeran|",
    "1231:109": "na cāvayavisaṃyogavibhāgābhyāmavayavasaṃyogavibhāgau vācyau|",
    "1231:110": "kāryyasaṃyogavibhāgayoḥ kāraṇasaṃyogavibhāgau prati nimittabhāvānabhyupagamāt|",
    "1231:111": "kāraṇasaṃyogavibhāgāveva hi kāryyasaṃyogavibhāgāvārabhete|",
    "1231:112": "na ca viparyyayaḥ sidvāntahāniprasaṅgāt|",
    "1231:113": "tenāvayavāvayavināṃ pṛthagdeśatvādādhāryyādhārabhāvahānau samavāyo'pi na vyavatiṣṭheta|",
    "1231:114": "tasmādavayavini kriyāvati avayavāḥ kriyāvanta ityakāmakairapi vaiśeṣikairidamabhyupeyaṃ|",
    "1231:115": "yathā cāvayavikriyāyāmavayavāḥ kriyāvanta stathāvayaveṣvapi kriyāvatsu tadavayavaiḥ kriyāvadbhirbhāvyamiti|",
    "1231:116": "anayā diśā dvyaṇuke kriyāvati tadārambhakau paramāṇūkriyāvantau mantavyau|",
    "1231:117": "ataścalāvayavasambandhinaścalāḥ paramāṇavaḥ|",
    "1231:118": "niḥkriyāvayavasambandhinastu niḥkriyā|",
    "1231:119": "paramāṇukriyāyāṃ tadārabdhamapi bdyaṇukadravyaṃ kriyāvat prasajyeta|",
    "1231:120": "sarvvāvayavakriyāyāḥ kāryyakriyā'vinābhūtatvāt|",
    "1231:121": "ekasya paramāṇoḥ kriyā na parasyeti cet|",
    "1231:122": "sakriyaniḥkriyau tarhi paramāṇū parasparaṃ vibhajyamānāvujjhitadravyārambhakasaṃyogau syātāṃ|",
    "1231:123": "tataśca dravyanāśaḥ|",
    "1231:124": "evañca bdyaṇukadravyasya kriyāvattve tryaṇuke'pi kriyā syādityanena krameṇa paridṛśyamāno'calaścalaḥ syādavayavaḥ|",
    "1231:125": "tasmānniḥkriyāvayavasambandhino niḥkriyāḥ paramāṇavaścalāvayavasambandhibhyaścalebhyo vibhajyamānā dravyārambhakasaṃyogavināśavantaḥ syuḥ|",
    "1231:126": "niravayavo hi paramāṇuryamaṇumātranabhodeśamākramya paramāṇvantareṇa saṃyujyate|",
    "1231:127": "tato vibhajyamānaḥ kathamanujjhitaparamāṇvantarapratyāsattikaḥ syāt|",
    "1231:128": "sāvayavo hi bhāva ekenāvayavena vastvantarasaṃyukta evāvayavāntarai ścalaiḥ|",
    "1231:129": "pūrvvākrāntānnabhodeśān virahayya deśāntaramākrāmet|",
    "1231:130": "niravayaveṣu tvatyantamastamiteyaṃ katheti yuktaṃ drabyanāśaprasaṅgamutpaśyāmaḥ|",
    "1231:131": "athavānyathāyaṃ virudvadharmmasaṃsargaḥ|",
    "1231:132": "tathāhyāvṛte ekasmin pāṇyādau sthūlasyārthasyāvṛtānāvṛte rūpe yugapadbhavantī virudvadharmmadvayasaṃyogamasyāvedayataḥ|",
    "1231:133": "na cānāvṛtaikarūpa evāyamiti śakyaṃ vaktuṃ|",
    "1231:134": "ardvāvaraṇe'pi anāvṛtasya pūrvvavaddarśanaprasaṅgāt|",
    "1231:135": "avayavadarśanāyattopalabdheḥ|",
    "1231:136": "taddṛṣṭau asyā dṛṣṭiriti cet|",
    "1231:137": "adṛṣṭireva tarhi asyāstu|",
    "1231:138": "na tu dṛṣṭayadṛṣṭī|",
    "1231:139": "nanvastyevāvayavidarśanamavayavāvaraṇe'pīti ko'yaṃ prasaṅgaḥ|",
    "1231:140": "evantarhi sthūlaḥ prāgvadupalabhyeta|",
    "1231:141": "idamatrāha kaścit|",
    "1231:142": "bhūyo'vayavendriyasannikarṣasahāyo'vayavīndriyasannikarṣaḥ sthūlopalabdhenimittaṃ,",
    "1231:143": "na cārdvāvaraṇe bhūyasāmavayavānāmastīndriyasannikarṣaḥ tato na sthūlagrahaṇamiti|",
    "1231:144": "so'pyevaṃ praṣṭavyaḥ|",
    "1231:145": "kiṃ sthūlo nāmāvayavino'nyaḥ|",
    "1231:146": "sa evānekavyāpī sthūlaḥ|",
    "1231:147": "tatra yadyavayavyeva sthūlaḥ|",
    "1231:148": "tadā tadgrahaṇe kathanna sthūlagrahaṇamiti cintyam|",
    "1231:149": "atha sthūlatvākhyaḥ parimāṇaviśeṣo guṇaḥ sa drabyādanya eveti cet|",
    "1231:150": "evantarhi parimāṇarahitameva tat dravyamupa labhyate|",
    "1231:151": "na tvasyānyenānyena parimāṇena yogaḥ|",
    "1231:152": "na cāsyānekaparimāṇakalpanāpi sādhvī|",
    "1231:153": "yugapat sarvveṣāmanupalabdheḥ|",
    "1231:154": "na ca dṛśyasya darśananivṛttiryuktā|",
    "1231:155": "avayavasyaiva tat parimāṇamupalabhyata iti cet|",
    "1231:156": "yadyevaṃ sa eva tarhyavayavaḥ svena parimāṇena sambadvaḥ pratyakṣostvāvaraṇakālenāvayavī|",
    "1231:157": "syādetadekārthasamabāyādbhāntinimittādavayavyevāvayavaparimāṇena sambadvaḥ pratibhātīti tadapi na śobhanaṃ|",
    "1231:158": "dvayoḥ samaparimāṇayoravayavāvayavinoḥ pratibhāsaprasaṅgaḥ|",
    "1231:159": "yasya hi mahato'vayavasya tata parimāṇaṃ sa tāvat svena parimāṇena sambadvaḥ pratibhāti|",
    "1231:160": "avayavinaśca tatparimāṇasambadvapratibhāsābhyupagame dvayoḥ samaparimāṇayorayavāyavavinoḥ pratibhāsa āsajyate|",
    "1231:161": "na cāsti yathoktaḥ pratibhāsaḥ parimāṇarahitaḥ|",
    "1231:162": "so'vayavaḥ pratibhāsa iti cet|",
    "1231:163": "syādetadyasyāvayavasya parimāṇenāvayavī sambadvaḥ pratibhāti sa svaṃ parimāṇaṃ parityajyābhātīti|",
    "1231:164": "idamapi parimāṇavirahiṇovayavasyādṛṣṭeraśakyaṃ kalpayituṃ|",
    "1231:165": "ekārthasamavāyācca bhrānti nimittādalpatarāvayavaparimāṇavānapyavayavī pratibhāseta|",
    "1231:166": "na ca bādhakamantareṇa bhrāntirapi śakyā vyavasthāpayitum|",
    "1231:167": "asti tarhi sthūlo'vayava eva pratyakṣaḥ|",
    "1231:168": "evamāvaraṇakāla ivānāvaraṇāvasthāyāmapi sthūlataro'vayavaḥ pratyakṣo'stu|",
    "1231:169": "paramadhyāvarttināmavayavānāmindriyasannikarṣābhāve sthūlatamāvayavidarśanānupapatteḥ syānmataṃ nikhilā vayavadarśanaṃ na sthūlapratyakṣakāraṇaṃ|",
    "1231:170": "kintu bhūyo'vayavadarśanamiti|",
    "1231:171": "idamapi na samyak|",
    "1231:172": "abhimukhāvasthitasya hi parvvatāderarvvācīnāvayavadarśanena tathā sthūlapratipattiryathārvvākparamadhyavarttināṃ darśane|",
    "1231:173": "tato na yāvanniravaśeṣāvayavadarśanaṃ tāvat kathaṃ sthūlatamārthapratipattiḥ syāt|",
    "1231:174": "na cāvayavā arvākparamadhyavarttino yugapaddṛśyante|",
    "1231:175": "tat kathamavayavī sthūlo dṛśyeta|",
    "1231:176": "krameṇa diśāmavayavānāṃ pratyakṣīkaraṇe pratyakṣaḥ sthūlo'vayavīti cet|",
    "1231:177": "anyadā tu kaḥ pratyakṣaḥ iti vimṛṣyaṃ|",
    "1231:178": "avayava iti cet|",
    "1231:179": "avayavī api paramadhyavarttino na yugapaddṛśyanta iti kathaṃ so'pi pratyakṣaḥ syāt|",
    "1231:180": "tadevaṃ nāvayavī nāvayavāḥ pratyakṣā iti na kiñcidṛśyeteti|",
    "1231:181": "tat sidvamāvṛtānāvṛtarūpaḥ sthūlo'rtha iti||",
    "1231:182": "tathā rāgārāgābhyāṃ virodhaḥ sambhāvanīyaḥ|",
    "1231:183": "tathā hyekasminnukte sthulo'rtho raktārakte rūpe yugapat pratipadyamāno virudvarūpadvayayogamātmanaḥ prakāśayati|",
    "1231:184": "nanva vayava eva rakto'vayavī tvaraktaikarūpa eveti|",
    "1231:185": "yadyevaṃ rakte'vayave'raktarūpo'vayavī dṛśyeta|",
    "1231:186": "na caivaṃ|",
    "1231:187": "athavā rāgadravyasaṃyogo hi raktatvaṃ|",
    "1231:188": "avayavasya ca rāgadravyeṇa saṃyoge'vayavino'pi tena bhāvyaṃ|",
    "1231:189": "avaśyaṃ hi kāraṇasaṃyoginā kāryyamapi saṃyujyata iti samayāt|",
    "1231:190": "yastvāha rakta evāvayavī|",
    "1231:191": "asti hi kuṅkumārakte paṭāvayave kuṅkumāraktaḥ paṭa iti pratyayaḥ|",
    "1231:192": "tato rāgadravyasaṃyukta evāvayavīti tasyāpi varṇāntarānavabhāsaḥ syādavayavinaḥ|",
    "1231:193": "rāgadravyaṃ hi pratyāsīdat nijarūpaṃ vastuna stirodhatte svena ca rūpeṇa dravyaṃ sambandhati|",
    "1231:194": "yathā raktovayavastirohitasahajarūpo rāgadravyasamavāyinā rūpeṇa sambandhī pratibhāti|",
    "1231:195": "avayavinyapi rāgadravyasaṃyogini varṇāntarānavabhāsaprasaṅgo durvvāraḥ|",
    "1231:196": "tanna rakta evāvayavīti śakyaṃ vaktum|",
    "1231:197": "anyastu saṃyogasyāvyāpyavṛttyā samādhatte|",
    "1231:198": "sa hyāha śabda ivāvyāpyavṛttiḥ saṃyogaḥ|",
    "1231:199": "tenaikārtho raktaścāraktaśceti|",
    "1231:200": "so'pyevaṃ paryyanuyojyaḥ|",
    "1231:201": "kathamavyāpyavṛttiḥ|",
    "1231:202": "yadi hi svāśraye samaveto rūpādivat vyāpyavṛttirevāyaṃ|",
    "1231:203": "asamavetaścāvṛttirevāpyadravyeṣtiva gandhaḥ|",
    "1231:204": "ekatra saṃyogasyabhāvābhāvāvyāpino vṛttiriti cet|",
    "1231:205": "syādetadyathā virudvāvapi rūparasāvekamāśrayete|",
    "1231:206": "tathā saṃyogasyāpyekatra bhāvābhāvau yugapat syātām|",
    "1231:207": "aho mohavijṛmbhitaṃ|",
    "1231:208": "abhāvo hi bhāvanivṛttirūpo nāsya bhāvanivṛttiṃ hitvā rūpāntaramīkṣate|",
    "1231:209": "yaśca yannivṛttirūpaḥ sa kathaṃ tasmin satyeva bhavati|",
    "1231:210": "bhāve vā tannivṛttirūpatāṃ jahyāt|",
    "1231:211": "tathā hyanalaṃ paśyannapi salilārthī tatra pravartteta|",
    "1231:212": "jalaviviktasyānalasya daśanāt|",
    "1231:213": "jalābhāvasidverapravṛtteriti cet|",
    "1231:214": "bhavatvanupalambhājjalābhāvasidvistathāpi jalasattāṃ sambhāvayan jalārthī pravartteta|",
    "1231:215": "nanu tatra yadi jalaṃ syādupalabhyeta kimataḥ|",
    "1231:216": "ato'nupalambhādabhāvo jalasyeti|",
    "1231:217": "yadyapyabhyupagataiva jalābhāvasidviḥ|",
    "1231:218": "tathāpi tadarthinastadbhāvaśaṅkayā pravṛttiḥ syāt|",
    "1231:219": "yugapadekatra saṃyogasya bhāvābhāvau dṛśyete|",
    "1231:220": "tenaivaṃ kalpayāmo na svecchayā|",
    "1231:221": "nanu kimabhāvobhāvapratiṣedhātmakaḥ pratīyate|",
    "1231:222": "anyathā vā|",
    "1231:223": "tatra bhāvanivṛttirūpe 'bhāve sidve kathaṃ bhāvopalabdhirna bhrāntā syāt|",
    "1231:224": "bhāvāpratiṣedhātmakaśca nābhāvaḥ|",
    "1231:225": "nāmamātrantu syāt|",
    "1231:226": "na ca nāmamātrādarthasya tathābhāvaḥ|",
    "1231:227": "rūparasayostu na parasparanivṛttī rūpamiti kathaṃ tadudāharaṇamiha śobheta|",
    "1231:228": "na ca rūparasayorekatra samavāyo'smābhiranu manyate|",
    "1231:229": "śabdo'pyevamevāvyāpyavṛttirasidvaḥ sa kathaṃ prakṛtasaṃśayanivṛttaye kalpyeteti|",
    "1231:230": "alaṃ bahubhāṣitayā||",
    "1231:231": "athavā sthūlo'rthastadataddeśaḥ pratīyate|",
    "1231:232": "taddeśayośca parasparābhāvāvyabhicāranimitto'sti virodhaḥ|",
    "1231:233": "ato virudvadharmmasaṃsargaḥ sthūlasya|",
    "1231:234": "syādetat kathaṃ tadataddeśayoḥ parasparābhāvāvyabhicāraḥ|",
    "1231:235": "ucyate|",
    "1231:236": "iha tāvadekasmin deśe paricchidyamāne tādrūpyapracyutirasya vyavacchidyate|",
    "1231:237": "tadavyavacchede tatparicchedābhāvaprasakteḥ|",
    "1231:238": "pracyutivacca pracyutimadapi deśāntaraṃ vyavacchidyate|",
    "1231:239": "yadi hi paricchidyamāno deśāntarasvabhāvo bhavettadā tadrūpa evopalabdho bhavet|",
    "1231:240": "deśāntararūpantu virahayya svena rūpeṇa prakāśamāno deśo deśāntarāsaṃsṛṣṭa ityavasīyate|",
    "1231:241": "yathā ca deśasya deśāntarāsaṃsargastathā tenādhārabhūtena deśena yadyāptaṃ rūpaṃ tadapi deśāntarasaṃsargādavicchinnaṃ bhavati|",
    "1231:242": "kathaṃ hi tena deśena vyāptaṃ rūpaṃ tadabhāvavati deśāntare vartteta|",
    "1231:243": "yathā ekena deśena vyāpto ghaṭo na deśāntare varttate|",
    "1231:244": "deśāntare 'nupalambhādavṛttiriti cet|",
    "1231:245": "viprakṛṣṭe deśāntare kathamasyābhāvaḥ pratipattavyaḥ|",
    "1231:246": "tasmādidamakāmakenāpi vācyaṃ|",
    "1231:247": "yaduta ekadeśavyāptaṃ rūpaṃ na deśāntare varttate iti|",
    "1231:248": "tasya tena byāpanaprasaṅgāt|",
    "1231:249": "tadabhāvavati deśāntare varttamāno'pi tena deśena vyāpyeta|",
    "1231:250": "na ca vyāptirasya śakyāvasātuṃ|",
    "1231:251": "bhāgāntarāsambhavāt|",
    "1231:252": "etena tannirastaṃ|",
    "1231:253": "yadāha kaścit|",
    "1231:254": "yathaikobhāvastadataddeśaṃ janayannavirudhyata iti|",
    "1231:255": "tadapi na prakṛtānurūpam|",
    "1231:256": "tathāhi bhāvābhāvāveva parasparaparihāreṇa virudvau na vastunī|",
    "1231:257": "vastunostu parasparābhāvāvyabhicāreṇa virodhaḥ|",
    "1231:258": "tena yadeva vastu vastvantarapracyutimat tadeva tena virudvaṃ|",
    "1231:259": "na caikakāryyanivarttanaśaktiḥ kāryyāntaraśaktayabhāvāvyabhicāriṇī|",
    "1231:260": "anupalambho hi vastuno vastvantarābhābāvyabhicāraṃ sādhayati|",
    "1231:261": "ekakāryyanirvarttanaśaktimati ca rūpe gṛhyamāṇe kāryyāntara nirvarttanaśaktirapi paricchidyata iti|",
    "1231:262": "kathaṃ tadabhāvaḥ|",
    "1231:263": "ekadeśasambadvaṃ tu rūpaṃ deśāntarasaṃsargirūpaparihāreṇopalabhyamānantadabhāvāvyabhicāri tena virudvaṃ|",
    "1231:264": "yathātyanta sadṛśorvastunoryugapadupalabhyamānayoḥ satyapi cākārabhede dūrādanupalakṣyamāṇabhedayordeśabhedamātranimittakaṃ pratyakṣāvasitaṃ virodhamāśritya bhedo'vasthāpyate|",
    "1231:265": "yastvāha|",
    "1231:266": "yathaikaṃ cakṣurvijñānaṃ bhinneṣu cakṣurādiṣu varttate tadadhīnotpādatayā|",
    "1231:267": "tathānyo'pi bhinnadeśanivṛttirnna bhetsyata iti|",
    "1231:268": "so'pi deśabhedanimitte virodhe'vasthāpyamāne vastunaḥ kāraṇabhedanimittaṃviro dhamāsañjayan na naipuṇyamātmano nivedayati|",
    "1231:269": "na hi vijñānasya deśo'sti kaścit|",
    "1231:270": "amūrttatvāt|",
    "1231:271": "syādetat|",
    "1231:272": "yathā deśabhedanimitto virodhastathā kāraṇabhedanimitto'pi syāt|",
    "1231:273": "ko hi vastuto viśeṣaḥ,",
    "1231:274": "kāraṇabhedāddeśabhedasyeti|",
    "1231:275": "uktamiha| parasparābhāvāvyabhicāranimitto vastūnāmasti virodhaḥ|",
    "1231:276": "sa deśabhede'pi sannidhīyete na kāraṇabhede|",
    "1231:277": "deśabhedavatī hi rūpe'nyo'nyaparihāreṇopalabhyamāne|",
    "1231:278": "parasparābhāvāvyabhicāriṇī bhavato na kāraṇabhedavatī|",
    "1231:279": "tadevaṃ kamparāgāvaraṇabhāvābhāvakṛte deśabhedanibandhane ca caturthe virudvadharmmasaṃsarge'vayaviviṣaye vyavasthāpite pakṣadharmmatvaṃ sidvaṃ hetoḥ|",
    "1231:280": "adhunāvyāptirevāsya svasādhyena samarthanīyā|",
    "1231:281": "iha virudvadharmmasaṃsargavirahamātranibandhano bhedavyavahāro vastūnāṃ dṛṣṭaḥ,",
    "1231:282": "ahetorayogāt|",
    "1231:283": "nimittāntarasya vā'darśanāt|",
    "1231:284": "tato virudvadharmmasaṃsarge'pi bhavannabhedavyavahāro vyāpakaṃ nimittavattvaṃ jahyāt|",
    "1231:285": "tato vyāpakānupalabdhyā tasmādvyāvṛtto virudvadharmmaviraheṇa vyāpyate|",
    "1231:286": "tadvirudvaśca virudvadharmmasaṃsargaḥ|",
    "1231:287": "teneyaṃ vyāpakavirudvopalabdhibhūmikā|",
    "1231:288": "evaṃ prasādhite'syāstrairūpye'sidvavirudvānaikāntikā doṣā nāvakāśaṃ labhante| iti||",
    "1231:289": "evaṃ mayā bahuṣu durmmatinirmmiteṣu",
    "1231:290": "pratyudvṛteṣu khalu dūṣaṇakaṇṭakeṣu|",
    "1231:291": "ācāryyanītipatha eva viśodhito'ya-",
    "1231:292": "mutsāryyamatsaramanena janaḥ prayātu||",
    "1231:293": "samāptañcedamavayavinirākaraṇamiti||"
}