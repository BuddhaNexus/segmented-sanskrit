{
  "SA20n1363:0": "caturtho'dhikāraḥ",
  "SA20n1363:1": "cittotpādalakṣaṇe ślokaḥ |",
  "SA20n1363:2": "mahotsāhā mahārambhā mahārthātha mahodayā |",
  "SA20n1363:3": "cetanā bodhisattvānāṃ dvayārthā cittasaṃbhavaḥ ||1 ||",
  "SA20n1363:4": "mahotsāhā saṃnāhavīryeṇa gambhīraduṣkaradīrghakālapratipakṣotsa[ttyu]tsahanāt |",
  "SA20n1363:5": "mahārambhā yathāsaṃnāhaprayogavīryeṇa |",
  "SA20n1363:6": "mahārthā ātmaparahitādhikārāt |",
  "SA20n1363:7": "mahodayā mahābodhisamudāgamatvāt |",
  "SA20n1363:8": "so'yaṃ trividho guṇaḥ paridīpitaḥ,",
  "SA20n1363:9": "puruṣakāraguṇo dvābhyāṃ padābhyāmarthakriyāguṇaḥ phalaparigrahaguṇaśca dvābhyām |",
  "SA20n1363:10": "dvayārthā mahābodhisattvārthakriyālambanatvāt |",
  "SA20n1363:11": "iti triguṇā dvayālambanā ca catenā cittotpāda ityucyate |",
  "SA20n1363:12": "cittotpādaprabhede ślokaḥ |",
  "SA20n1363:13": "cittotpādo'dhimokṣo'sau śuddhādhyāśayiko'paraḥ |",
  "SA20n1363:14": "vaipākyo bhūmiṣu matastathāvaraṇavarjitaḥ ||2 ||",
  "SA20n1363:15": "caturvidho bodhisattvānāṃ cittotpādaḥ |",
  "SA20n1363:16": "ādhimokṣiko'dhimukticaryābhūmau |",
  "SA20n1363:17": "śuddhādhyāśayikaḥ saptasu bhūmiṣu |",
  "SA20n1363:18": "vaipākiko'ṣṭamyādiṣu |",
  "SA20n1363:19": "anāvaraṇiko buddhabhūmau |",
  "SA20n1363:20": "cittotpādaviniścaye cattvāraḥ ślokāḥ |",
  "SA20n1363:21": "karuṇāmūla iṣṭo'sau sadāsattvahitāśayaḥ |",
  "SA20n1363:22": "dharmādhimokṣastajjñānaparyeṣṭyālambanastathā ||3 ||",
  "SA20n1363:23": "uttaracchandayāno'sau pratiṣṭhāśīlasaṃvṛtiḥ |",
  "SA20n1363:24": "utthāpanā vipakṣasya paripantho 'dhivāsanā ||4 ||",
  "SA20n1363:25": "śubhavṛddhyanusaṃso'sau puṇyajñānamayaḥ sa hi |",
  "SA20n1363:26": "sadāpāramitāyoganiryāṇaśca sa kathyate ||5 ||",
  "SA20n1363:27": "bhūmiparyavasāno'sau pratisvaṃ tatprayogataḥ |",
  "SA20n1363:28": "vijñeyo bodhisattvānāṃ cittotpādaviniścayaḥ ||6 ||",
  "SA20n1363:29": "tathāyaṃ viniścayaḥ |",
  "SA20n1363:30": "kiṃmūla eṣa catuvirdho bodhisattvānāṃ cittotpādaḥ kimāśayaḥ kimadhimokṣaḥ kimālambanaḥ kiṃyānaḥ kiṃpratiṣṭhaḥ kimādīnavaḥ kimanuśaṃsaḥ kiṃniryāṇaḥ kiṃparyavasāna iti |",
  "SA20n1363:31": "āha |",
  "SA20n1363:32": "karuṇāmūlaḥ |",
  "SA20n1363:33": "sadāsattvahitāśayaḥ |",
  "SA20n1363:34": "mahāyānadharmādhimokṣaḥ |",
  "SA20n1363:35": "tajjñānaparyeṣṭyākāreṇa tajjñānālambanāt [naḥ] |",
  "SA20n1363:36": "uttarottaracchandayānaḥ |",
  "SA20n1363:37": "bodhisattvaśīlasaṃvarapratiṣṭhaḥ |",
  "SA20n1363:38": "paripantha ādīnavaḥ |",
  "SA20n1363:39": "kaḥ punastatparipantho vipakṣasyānyayānacittasyotthāpanā 'dhivāsanā vā |",
  "SA20n1363:40": "puṇyajñānamayakuśaladharmavṛddhyanuśaṃsaḥ |",
  "SA20n1363:41": "sadāpāramitābhyāsaniryāṇaḥ |",
  "SA20n1363:42": "bhūmiparyavasānaśca pratisvaṃ bhūmiprayogāt |",
  "SA20n1363:43": "yasyāṃ bhūmau yaḥ prayuktastasya tadbhūmiparyavasānaḥ |",
  "SA20n1363:44": "samādānasāṃketikacittotpāde ślokaḥ |",
  "SA20n1363:45": "mitrabalād hetubalānmūlabalācchrū tabalācchubhābhyāsāt |",
  "SA20n1363:46": "adṛḍhadṛḍhodaya uktaścittotpādaḥ parākhyānāt ||7 ||",
  "SA20n1363:47": "yo hi parākhyānāccittotpādaḥ paravijñāpanātsa ucyate samādānasāṃketikaḥ |",
  "SA20n1363:48": "sa punarmitrabalādvā bhavati kalyāṇamitrānurodhāt |",
  "SA20n1363:49": "hetubalādvā gotrasāmarthyāt |",
  "SA20n1363:50": "kuśalamūladvātīta[tadgotra]puṣṭitaḥ |",
  "SA20n1363:51": "śrutabalādvā tatra tatra dharmaparyāye bhāṣyamāṇe bahūnāṃ bodhicittotpādāt |",
  "SA20n1363:52": "śubhābhyāsādvā dṛṣṭa iva dharme satataśravaṇodgrahaṇadhāraṇādibhiḥ |",
  "SA20n1363:53": "sa punarmitrabalādadṛḍhodayo veditavyaḥ |",
  "SA20n1363:54": "hetvādibalād dṛḍhodayaḥ |",
  "SA20n1363:55": "pāramārthikacittotpāde sapta ślokāḥ |",
  "SA20n1363:56": "sūpāsitasaṃbuddhe susaṃbhūtajñānapuṇyasaṃbhāre |",
  "SA20n1363:57": "dharmeṣu nirvikalpajñānaprasavātparamatāsya ||8 ||",
  "SA20n1363:58": "dharmeṣu ca sattveṣu ca tatkṛtyeṣūttame ca buddhatve |",
  "SA20n1363:59": "samacittopā[ttopa]lambhātprāmodyaviśiṣṭatā tasya ||9 ||",
  "SA20n1363:60": "janmaudāryaṃ tasminnutsāhaḥ śuddhirāśayasyāpi |",
  "SA20n1363:61": "kauśalyaṃ pariśiṣṭe niryāṇaṃ caiva vijñeyam ||10 ||",
  "SA20n1363:62": "dharmādhimuktibījātpāramitāśreṣṭhamātṛto jātaḥ |",
  "SA20n1363:63": "dhyānamaye sukhagarbhe karuṇā saṃvardhikā dhātrī ||11 ||",
  "SA20n1363:64": "audāryaṃ vijñeyaṃ praṇidhānamahādaśābhinirhārāt |",
  "SA20n1363:65": "utsāho boddhavyo duṣkaradīrghādhikākhedāt ||12 ||",
  "SA20n1363:66": "āsannabodhibodhāttadupāyajñānalābhataścāpi |",
  "SA20n1363:67": "āśayaśuddhirjñeyā kauśalyaṃ tvanyabhūmigatam ||13 ||",
  "SA20n1363:68": "niryāṇaṃ vijñeyaṃ yathāvyavasthānamanasikāreṇa |",
  "SA20n1363:69": "tatkalpanatājñānādavikalpanayā ca tasyaiva ||14 ||",
  "SA20n1363:70": "prathamena ślokenopadeśapratipattyadhigamaviśeṣaiḥ pāramārthikatvaṃ cittotpādasya darśayati |",
  "SA20n1363:71": "sa ca pāramārthikaścittotpādaḥ pramuditāyāṃ bhūmāviti [pramuditābhūmiḥ] |",
  "SA20n1363:72": "prāmodyaviśiṣṭatāyāstatra kāraṇaṃ darśayati |",
  "SA20n1363:73": "tatra dharmeṣu samacittatā dharmanairātmyapratibodhāt |",
  "SA20n1363:74": "sattveṣu samacittatā ātmaparasamatopagamāt |",
  "SA20n1363:75": "sattvakṛtyeṣu samacittatā ātmana iva teṣāṃ duḥkhakṣayākāṅkṣaṇāt |",
  "SA20n1363:76": "buddhatve samacittatā taddharmadhātorātmanyabhedapratibodhāt |",
  "SA20n1363:77": "tasminneva ca pāramārthikacittotpāde ṣaḍarthā veditavyāḥ |",
  "SA20n1363:78": "janma audāryamutsāha āśayaśuddhiḥ pariśiṣṭakauśalyaṃ niryāṇaṃ ca |",
  "SA20n1363:79": "tatra janma bījamātṛgarbhadhātrīviśeṣādveditavyam |",
  "SA20n1363:80": "audāryaṃ daśamahāpraṇidhānābhinirhārāt |",
  "SA20n1363:81": "utsāho dīrghakālikaduṣkarākhedāt |",
  "SA20n1363:82": "āśayaśuddhirāsannabodhijñānāttadupāyajñānalābhācca |",
  "SA20n1363:83": "pariśiṣṭakauśalyamanyāsu bhūmiṣu kauśalyam |",
  "SA20n1363:84": "niryāṇaṃ yathāvyavasthānabhūmimanasikāreṇa |",
  "SA20n1363:85": "kathaṃ manasikāreṇa,",
  "SA20n1363:86": "tasya bhūmivyavasthānasya kalpanājñānātkalpanāmātrametaditi |",
  "SA20n1363:87": "tasyaiva ca kalpanājñānasyāvikalpanāt |",
  "SA20n1363:88": "aupamyamāhātmye ṣaṭ ślokāḥ |",
  "SA20n1363:89": "pṛthivīsama utpādaḥ kalyāṇasuvarṇasaṃnibhaścānyaḥ |",
  "SA20n1363:90": "śuklanavacandrasadṛśo bahniprakhyo'parocchrāyaḥ [jñeyaḥ] ||15 ||",
  "SA20n1363:91": "bhūyo mahānidhānavadanyo ratnākaro yathaivānyaḥ |",
  "SA20n1363:92": "sāgarasadṛśo jñeyo vajraprakhyo'calendranibhaḥ ||16 ||",
  "SA20n1363:93": "bhaiṣajyarājasadṛśo mahāsuhṛtsaṃnibho'paro jñeyaḥ |",
  "SA20n1363:94": "cintāmaṇiprakāśo dinakarasadṛśo'paro jñeyaḥ ||17 ||",
  "SA20n1363:95": "gandharvamadhuraghoṣavadanyo rājopamo'paro jñeyaḥ |",
  "SA20n1363:96": "koṣṭhāgāraprakhyo mahāpathasamastathaivānyaḥ ||18 ||",
  "SA20n1363:97": "yānasamo vijñeyo gandharvasamaśca vetasaga[cetasaḥ]prabhavaḥ |",
  "SA20n1363:98": "ānandaśabdasadṛśo mahānadīśrota[strotaḥ]sadṛśaśca ||19 ||",
  "SA20n1363:99": "meghasadṛśaśca kathitaścittotpādo jinātmajānāṃ hi |",
  "SA20n1363:100": "tasmāttathā guṇāḍhyaṃ cittaṃ muditaiḥ samutpādyam ||20 ||",
  "SA20n1363:101": "prathamacittotpādo bodhisattvānāṃ pṛthivīsamaḥ sarvabuddhadharmatatsaṃbhāraprasavarasya pratiṣṭhābhūtatvāt |",
  "SA20n1363:102": "āśayasahagataścittotpādaḥ kalyāṇasuvarṇasadṛśo hitasukhādhyāśayasya vikārābhajanāt |",
  "SA20n1363:103": "prayogasahagataḥ śuklapakṣanavacandropamaḥ kuśaladharmavṛddhigamanāt |",
  "SA20n1363:104": "adhyāśayasahagato bahnisadṛśa indhanākaraviśeṣeṇevāgnistasyottarottaraviśeṣādhigamanāt |",
  "SA20n1363:105": "viśeṣādhigamāśayo hyadhyāśayaḥ |",
  "SA20n1363:106": "dānapāramitāsahagato mahānidhanopama āmiṣasaṃbhogenāprameyasattvasaṃtarpaṇādakṣayatvācca |",
  "SA20n1363:107": "śīlapāramitāsahagato ratnākaropamaḥ sarvaguṇaratnānāṃ tataḥ prasavāt |",
  "SA20n1363:108": "kṣāntipāramitāsahagataḥ sāgaropamaḥ sarvāniṣṭoparipātairakṣobhyatvāt |",
  "SA20n1363:109": "vīryapāramitāsahagato vajropamo dṛḍhatvādabhedyatayā |",
  "SA20n1363:110": "dhyānapāramitāsahagataḥ parvatarājopamo niṣkampatvādavikṣepataḥ |",
  "SA20n1363:111": "prajñāpāramitāsahagato bhaiṣajyarājopamaḥ sarvakleśajñeyāvaraṇavyādhipraśamanāt |",
  "SA20n1363:112": "apramāṇasahagato mahāsuhṛtsaṃnibhaḥ sarvāvasthaṃ satvānupekṣakatvāt |",
  "SA20n1363:113": "abhijñāsahagataścintāmaṇisadṛśo yathādhimokṣaṃ tatphalasamṛddheḥ |",
  "SA20n1363:114": "saṃgrahavastusahagato dinakarasadṛśo vineyasasyaparipācanāt |",
  "SA20n1363:115": "pratisaṃvitsahagato gandharvamadhuraghoṣopamo vineyāvarjakadharmadeśakatvāt |",
  "SA20n1363:116": "pratiśaraṇasahagato mahārājopamo'vipraṇāśahetutvāt |",
  "SA20n1363:117": "puṇyajñānasaṃbhārasahagataḥ koṣṭhāgāropamo bahupuṇyajñānasaṃbhārakoṣasthānatvāt |",
  "SA20n1363:118": "bodhipakṣasahagato mahārājapathopamaḥ sarvāryapudgalayātānuyatatvāt |",
  "SA20n1363:119": "śamathavipaśyanāsahagato yānopamaḥ sukhavahanāt |",
  "SA20n1363:120": "dhāraṇā-pratibhānasahagato gandharvopamaḥ udakadhāraṇākṣayodbhedasādharmyeṇa śrutāśrutadharmārthadhāraṇākṣayodbhedataḥ |",
  "SA20n1363:121": "dharmoddānasahagata ānandaśabdasadṛśo mokṣakāmānāṃ vineyānāṃ priyaśrāvaṇāt |",
  "SA20n1363:122": "ekāyanamārgasahagato nadīśro[sro]taḥ samaḥ svarasavāhitvāt |",
  "SA20n1363:123": "anutpattikadharmakṣāntilābhe ekāyanatvaṃ tadbhūmigatānāṃ bodhisattvānāmabhinnakāryakriyātvāt |",
  "SA20n1363:124": "upāyakauśalyasahagato meghopamaḥ sarvasattvārthakriyātadadhīnatvāttuṣitabhavanavāsādisaṃdarśanataḥ |",
  "SA20n1363:125": "yathā meghātsarvabhājanalokasaṃpattyaḥ |",
  "SA20n1363:126": "eṣa ca dvāviṃśatyupamaścittotpāda āryākṣayamatisūtre'kṣagatānusāreṇānugantavyaḥ |",
  "SA20n1363:127": "cittānutpādaparibhāṣāyāṃ ślokaḥ |",
  "SA20n1363:128": "parārthacittāttadupāyalābhato mahābhisaṃdhyarthasutatvadarśanāt |",
  "SA20n1363:129": "mahārhacittodayavarjitā janāḥ śamaṃ gamiṣyanti vihāya tatsukham ||21 ||",
  "SA20n1363:130": "tena cittotpādena varjitāḥ sattvāścaturvidhaṃ sukhaṃ na labhante yadbodhisattvānāṃ parārthacintanātsukham |",
  "SA20n1363:131": "yacca parārthopāyalābhāt |",
  "SA20n1363:132": "yacca mahābhisaṃdhyarthasaṃdarśanāt gambhīramahāyānasvato[sūtrā]bhiprāyikārthavibodhataḥ |",
  "SA20n1363:133": "yacca paramatattvasya dharmanairātmyasya saṃdarśanātsukham |",
  "SA20n1363:134": "cittotpādapraśaṃsāyāṃ durgatiparikhedanirbhayatāmupādāya ślokaḥ |",
  "SA20n1363:135": "sahodayāccittavarasya dhīmataḥ susaṃvṛtaṃ cittamanantaduṣkṛtāt |",
  "SA20n1363:136": "sukhena duḥkhena ca modate sadā śubhī kṛpāluśca vivardhana[yan] dvayam ||22 ||",
  "SA20n1363:137": "tasya cittavarasya sahodayābdodhisattvasya susaṃvṛtaṃ cittaṃ bhavatyanantasattvādhiṣṭhānād duṣkṛtādato'sya durgatito bhayaṃ na bhavati |",
  "SA20n1363:138": "sa ca dvayaṃ vardhayan śubhaṃ ca karma-kṛpāṃ ca nityaṃ ca śubhī bhavati kṛpāluśca tena sadā modate |",
  "SA20n1363:139": "sukhenāpi śubhitvāt |",
  "SA20n1363:140": "duḥkhenāpi parārthakriyānimittena kṛpālutvāt |",
  "SA20n1363:141": "ato'sya bahukarttavyatāparikhedādapi bhayaṃ na bhavati |",
  "SA20n1363:142": "akaraṇasaṃvaralābhe ślokaḥ |",
  "SA20n1363:143": "yadānapekṣaḥ svaśarīrajīvite parārthamabhyeti paraṃ pariśramam |",
  "SA20n1363:144": "paropaghātena tathāvidhaḥ kathaṃ sa duṣkṛte karmaṇi saṃpravartsyati ||23 ||",
  "SA20n1363:145": "asya piṇḍārtho yasya para eva priyataro nātmā parārthaṃ svaśarīrajīvite nirapekṣatvāt |",
  "SA20n1363:146": "sa kathamātmārthaṃ paropaghātena duṣkṛte karmaṇi pravartsyatīti |",
  "SA20n1363:147": "cittāvyāvṛttau ślokau |",
  "SA20n1363:148": "māyopamānvīkṣya sa sarvadharmānudyānayātrāmiva copapattīḥ |",
  "SA20n1363:149": "kleśācca duḥkhācca bibheti nāsau saṃpattikāle'tha vipattikāle ||24 ||",
  "SA20n1363:150": "svakā guṇāḥ sattvahitācca modaḥ saṃcintyajanmarddhivikurvitaṃ ca |",
  "SA20n1363:151": "vibhūṣaṇaṃ bhojanamagrabhūmiḥ krīḍāratirnityakṛpātmakānām ||25 ||",
  "SA20n1363:152": "māyopamasarvadharmekṣaṇātsa bodhisattvaḥ saṃpattikāle kleśebhyo na vibheti |",
  "SA20n1363:153": "udyānayātropamopapattīkṣaṇāt vipattikāle duḥkhānna bibheti |",
  "SA20n1363:154": "tasya kuto bhayābdodhicittaṃ vyāvartiṣyate |",
  "SA20n1363:155": "api ca svaguṇā maṇḍanaṃ bodhisattvānām |",
  "SA20n1363:156": "parahitātprītirbhojanam |",
  "SA20n1363:157": "saṃcintyopapattirudyānabhūmiḥ |",
  "SA20n1363:158": "ṛddhivikurvitaṃ krīḍāratirbodhisattvānāmevāsti |",
  "SA20n1363:159": "nābodhisattvānām |",
  "SA20n1363:160": "teṣāṃ kathaṃ cittaṃ vyāvartiṣyate |",
  "SA20n1363:161": "duḥkhatrāsapratiṣedhe ślokaḥ |",
  "SA20n1363:162": "parārthamudyogavataḥ kṛpātmano hyavīcirapyeti yato'sya ramyatām |",
  "SA20n1363:163": "kutaḥ punastrasyati tādṛśo bhavan parāśrayairduḥkhasamudbhavairbhave ||26 ||",
  "SA20n1363:164": "api ca yasya parārthamudyogavataḥ karuṇātmakatvādavīcirapi ramyaḥ sa kathaṃ parārthanimittairduḥkhotpādairbhave punastrāsamāpatsyate |",
  "SA20n1363:165": "yato'sya duḥkhāttrāsaḥ syāccittasya vyāvṛttirbhavati |",
  "SA20n1363:166": "sattvopekṣāpratiṣedhe ślokaḥ |",
  "SA20n1363:167": "mahākṛpācāryasadoṣitātmanaḥ parasya duḥkhairupataptacetasaḥ |",
  "SA20n1363:168": "parasya kṛtye samupasthite punaḥ paraiḥ samādāpanato'tilajjanā ||27 ||",
  "SA20n1363:169": "yasya mahākaruṇācāryeṇa nityoṣitaḥ ātmā paraduḥkhaiśca duḥkhitaṃ cetastasyotpanne parārthaṃ karaṇīye yadi paraiḥ kalyāṇamitraiḥ samādāpanā kartavyā bhavati atilajjanā |",
  "SA20n1363:170": "kauśīdyaparibhāṣāyāṃ ślokaḥ |",
  "SA20n1363:171": "śirasi vinihitoccasattvabhāraḥ śithilagatirnahi śobhate'grasattvaḥ |",
  "SA20n1363:172": "svaparavividhabandhanātibaddhaḥ śataguṇamutsahamarhati prakarttum ||28 ||",
  "SA20n1363:173": "śirasi mahāntaṃ sattvabhāraṃ vinidhāya bodhisattvaḥ śithilaṃ parākramamāṇo na śobhate |",
  "SA20n1363:174": "śataguṇaṃ hi sa vīryaṃ kartumarhati śrāvakavīryāt tathā hi svaparabandhanairvividhairatyarthaṃ baddhaḥ kleśakarmajanmasvabhāvaiḥ |",
  "SA20n1363:175": " || mahāyānasūtrālaṃkāre cittotpādādhikāraścaturthaḥ ||"
}