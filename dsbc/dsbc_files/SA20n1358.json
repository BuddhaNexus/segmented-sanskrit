{
  "SA20n1358:0": "ekonaviṃśatyadhikāraḥ",
  "SA20n1358:1": "āścarya vibhāge trayaḥ ślokāḥ |",
  "SA20n1358:2": "svadehasya parityāgaḥ saṃpatteścaiva saṃvṛttau |",
  "SA20n1358:3": "durbaleṣu kṣamā kāye jīvite nirapekṣiṇaḥ ||1 ||",
  "SA20n1358:4": "vīryārambho hyanāsvādo dhāneṣu sukha eva ca |",
  "SA20n1358:5": "niṣkalpanā na prajñāyāmāścaryaṃ dhīmatāṃ ga[ma]taṃ ||2 ||",
  "SA20n1358:6": "tathāgatakule janmalābho vyākaraṇasya ca |",
  "SA20n1358:7": "abhiṣekasya ca prāptirbodheścāścaryamiṣyate ||3 ||",
  "SA20n1358:8": "vairāgyaṃ karuṇāṃ caitya bhāvanāṃ paramāmapi |",
  "SA20n1358:9": "tathaiva samacittatvaṃ nāścaryaṃ tāsu yuktatā ||4 ||",
  "SA20n1358:10": "na tathātmani dāreṣu sutamitreṣu bandhuṣu |",
  "SA20n1358:11": "satvānāṃ pragataḥ sneho yathā satveṣu dhīmatāṃ ||5 ||",
  "SA20n1358:12": "arthiṣvapakṣapātaśca śīlasyākhaṇḍanā dhruvaṃ |",
  "SA20n1358:13": "kṣāntiḥ sarvatra satvārthaṃ[sarvārthaṃ]vīryārambho mahānapi ||6 ||",
  "SA20n1358:14": "dhyānaṃ ca kuśalaṃ nityaṃ prajñā caivāvikalpikā |",
  "SA20n1358:15": "vijñeyā bodhisatvānāṃ tāsveva samacittatā ||7 ||",
  "SA20n1358:16": "sthāpanā bhājanatve ca śīleṣveva ca ropaṇaṃ |",
  "SA20n1358:17": "marṣaṇā cāpakārasya arthe vyāpāragāmitā ||8 ||",
  "SA20n1358:18": "āvarjanā śāsane 'smiṃśchedanā saṃśayasya ca |",
  "SA20n1358:19": "satveṣu upakāritvaṃ dhīmatāmetadiṣyate ||9 ||",
  "SA20n1358:20": "samāśayena satvānāṃ dhārayanti sadaiva ye |",
  "SA20n1358:21": "janayantyāryabhūmau ca kuśalairvardhayanti ca ||10 ||",
  "SA20n1358:22": "duṣkṛtātparirakṣanti śrutaṃ vyutpādayanti ca |",
  "SA20n1358:23": "pañcabhiḥ karmabhiḥ satvamātṛkalpā jinātmajāḥ ||11 ||",
  "SA20n1358:24": "śraddhāyāḥ sarvasatveṣu sarvadā cāvaropaṇāt |",
  "SA20n1358:25": "adhiśīlādiśikṣāyāṃ vimuktau ca niyojanāt ||12 ||",
  "SA20n1358:26": "buddhādhyeṣaṇataścaiṣāmāvṛteśca vivarjanāt |",
  "SA20n1358:27": "pañcabhiḥ karmabhiḥ satvapitṛkalpā jinātmajāḥ ||13 ||",
  "SA20n1358:28": "anarhadeśanāṃ ye ca satvānāṃ gūhayanti hi |",
  "SA20n1358:29": "śikṣāvipattiṃ nindanti śaṃsantyeva ca saṃpadam ||14 ||",
  "SA20n1358:30": "avavādaṃ ca yacchanti mārānāvedayanti hi |",
  "SA20n1358:31": "pañcabhiḥ karmabhiḥ sattvabandhukalpā jinātmajāḥ ||15 ||",
  "SA20n1358:32": "saṃkleśe vyavadāne ca svayamaśrāntabuddhayaḥ |",
  "SA20n1358:33": "yacchanti laukikīṃ kṛtsnāṃ saṃpadaṃ cātilaukikīm ||16 ||",
  "SA20n1358:34": "sukhe hite cābhinnā[akheditvādabhinnā] ye sadā sukhahitaiṣiṇaḥ |",
  "SA20n1358:35": "pañcabhiḥ karmabhiḥ satvamitrakalpā jinātmajāḥ ||17 ||",
  "SA20n1358:36": "sarvadodyamavanto ye satvānāṃ paripācane |",
  "SA20n1358:37": "samyagniryāṇavaktāraḥ kṣamā vipratipattiṣu ||18 ||",
  "SA20n1358:38": "dvayasaṃpattidātārastadupāye ca kovidāḥ |",
  "SA20n1358:39": "pañcabhiḥ karmabhiḥ satvadāsakalpā jinātmajāḥ ||19 ||",
  "SA20n1358:40": "anutpattikadharmeṣu kṣāntiṃ prāptāśca ye matāḥ |",
  "SA20n1358:41": "sarvayā[no]padeṣṭāraḥ sidvayogāniyojakāḥ ||20 ||",
  "SA20n1358:42": "sumukhāḥ pratikāre ca vipāke cānapekṣiṇaḥ |",
  "SA20n1358:43": "pañcabhiḥ karmabhiḥ satvācāryakalpā jinātmajāḥ ||21 ||",
  "SA20n1358:44": "satvakṛtyārthamudyuktāḥ saṃbhārānpūrayanti ye |",
  "SA20n1358:45": "saṃbhṛtānmocayantyāśu vipakṣaṃ hāpayanti ca ||22 ||",
  "SA20n1358:46": "lokasaṃpattibhiścitrairalokairyojayanti ca |",
  "SA20n1358:47": "pañcabhiḥ karmabhiḥ satvopādhyāyakalpā jinātmajāḥ ||23 ||",
  "SA20n1358:48": "asaktyā caiva bhogeṣu śīlasya ca na khaṇḍanaiḥ |",
  "SA20n1358:49": "kṛtajñatānuyogācca pratipattau ca yogataḥ ||24 ||",
  "SA20n1358:50": "ṣaṭsu pāramitāsveva vartamānā hi dehinaḥ |",
  "SA20n1358:51": "bhavanti bodhisatvānāṃ tathā pratyupakāriṇaḥ ||25 ||",
  "SA20n1358:52": "vṛddhiṃ hāniṃ ca kāṅkṣanti satvānāṃ ca prapācanaṃ |",
  "SA20n1358:53": "viśeṣagamanaṃ bhūmau bodhiṃ cānuttarāṃ sadā ||26 ||",
  "SA20n1358:54": "trāsahānau samutpāde saṃśayacchedane 'pi ca |",
  "SA20n1358:55": "pratipattyavavāde ca sadābandhyā jinātmajāḥ ||27 ||",
  "SA20n1358:56": "dānaṃ niṣpratikāṅkṣasya niḥspṛhasya punarbhave |",
  "SA20n1358:57": "śīlaṃ kṣāntiśca sarvatra vīryaṃ sarvaśubhodaye ||28 ||",
  "SA20n1358:58": "vinā[ā?]rūpyaṃ tathā dhyānaṃ prajñā copāyasaṃhitā |",
  "SA20n1358:59": "samyakprayogo dhīrāṇāṃ ṣaṭsu pāramitāsuhi ||29 ||",
  "SA20n1358:60": "bhogasaktiḥ sacchidratvaṃ mānaścaiva sukhallikā |",
  "SA20n1358:61": "āsvādanaṃ vikalpaśca dhīrāṇāṃ hānihetavaḥ ||30 ||",
  "SA20n1358:62": "sthitānāṃ bodhisatvānāṃ pratipakṣeṣu teṣu ca |",
  "SA20n1358:63": "jñeyā viśeṣabhāgīyā dharmā etadviparyayāt ||31 ||",
  "SA20n1358:64": "pravā[tā]raṇāpi kuhanā saumukhyasya ca darśanā |",
  "SA20n1358:65": "lobhatvena tatha vṛttiḥ śāntavākkāyatā tathā ||32 ||",
  "SA20n1358:66": "suvākkaraṇasaṃpacca pratipattivivarjitā |",
  "SA20n1358:67": "ete hi bodhisatvānāmabhūtatvāya deśitāḥ |",
  "SA20n1358:68": "viparyayātprayuktānāṃ tadbhūtatvāya deśitāḥ ||33 ||",
  "SA20n1358:69": "te dānādyupaṃsahāraiḥ satvānāṃ vinayanti hi |",
  "SA20n1358:70": "ṣaṭprakāraṃ vipakṣaṃ hi dhīmantaḥ sarvabhūmiṣu ||34 ||",
  "SA20n1358:71": "dhīmadvyākaraṇaṃ dvedhā kālapudgalabhedataḥ |",
  "SA20n1358:72": "bodhau vyākaraṇe caiva mahāccānyadudāhṛtaṃ ||35 ||",
  "SA20n1358:73": "notpattikṣāntilābhena mānābhogavihānitaḥ |",
  "SA20n1358:74": "ekībhāvagamatvācca sarvabuddhajinātmajaiḥ ||36 ||",
  "SA20n1358:75": "kṣetreṇaṃ nāmnā kālena kalpanāmnā ca tatpunaḥ |",
  "SA20n1358:76": "parivārānuvṛtyā ca saddharmasya tadiṣyate ||37 ||",
  "SA20n1358:77": "saṃpatyutpattinaiyamyapāto 'khede ca dhīmatāṃ |",
  "SA20n1358:78": "bhāvanāyāśca sātatye samādhānācyutāvapi |",
  "SA20n1358:79": "kṛtyasiddhāvanābhoge kṣāntilābhe ca sarvathā ||38 ||",
  "SA20n1358:80": "pūjā śikṣāsamādānaṃ karuṇā śubhabhāvanā |",
  "SA20n1358:81": "apramādastathāraṇye śrutārthātṛptireva ca |",
  "SA20n1358:82": "sarvabhūmiṣu dhīrāṇāmavaśyakaraṇīyatā ||39 ||",
  "SA20n1358:83": "kāmeṣvādīnavajñānaṃ skhaliteṣu nirīkṣaṇā |",
  "SA20n1358:84": "duḥkhādhivāsanā caiva kuśalasya ca bhāvanā ||40 ||",
  "SA20n1358:85": "anāsvādaḥ sukhe caiva nimittānāmakalpanā |",
  "SA20n1358:86": "sātatyakaraṇīyaṃ hi dhīmatāṃ sarvabhūmiṣu ||41 ||",
  "SA20n1358:87": "dharmadānaṃ śīlaśuddhirnotpattikṣāntireva ca |",
  "SA20n1358:88": "vīryārambho mahāyāne antyā sakaruṇā sthitiḥ |",
  "SA20n1358:89": "prajñā pāramitānāṃ ca pradhānaṃ dhīmatāṃ matam ||42 ||",
  "SA20n1358:90": "vidyāsthānavyavasthānaṃ sūtrādyākārabhedataḥ |",
  "SA20n1358:91": "jñeyaṃ dharmavyavasthānaṃ dhīmatāṃ sarvabhūmiṣu ||43 ||",
  "SA20n1358:92": "punaḥ satvavyavasthānaṃ saptadhā tathatāśrayāt |",
  "SA20n1358:93": "caturdhā ca tridhā caiva yuktiyānavyavasthitiḥ ||44 ||",
  "SA20n1358:94": "yoniśaśca manaskāraḥ samyagdṛṣṭiḥ phalānvitā |",
  "SA20n1358:95": "pramāṇairvicayo 'cintyaṃ jñeyaṃ yukticatuṣṭayam ||45 ||",
  "SA20n1358:96": "āśayāddeśanāccaiva prayogātsaṃbhṛterapi |",
  "SA20n1358:97": "samudāgamabhedācca trividhaṃ yānamiṣyate ||46 ||",
  "SA20n1358:98": "āgantukatvaparyeṣā anyonyaṃ nāmavastunoḥ |",
  "SA20n1358:99": "prajñapterdvividhasyātra tanmātratvasya vaiṣaṇā ||47 ||",
  "SA20n1358:100": "sarvasyānupalambhācca bhūtajñānaṃ caturvidhaṃ |",
  "SA20n1358:101": "sarvārthasiddhyai dhīrāṇāṃ sarvabhūmiṣu jāyate ||48 ||",
  "SA20n1358:102": "pratiṣṭhābhogabījaṃ hi nimittaṃ bandhanasya hi |",
  "SA20n1358:103": "sāśrayāścittacaittāstu badhyante 'tra sabījakāḥ ||49 ||",
  "SA20n1358:104": "purataḥ sthāpitaṃ yacca nimittaṃ yatsthitaṃ svayaṃ |",
  "SA20n1358:105": "sarvaṃ vibhāvayandhīmān labhate bodhimuttamām ||50 ||",
  "SA20n1358:106": "tathatālambanaṃ jñānaṃ dvayagrāhavivarjitaṃ |",
  "SA20n1358:107": "dauṣṭhulyakāyapratyakṣaṃ tatkṣaye dhīmatāṃ matam ||51 ||",
  "SA20n1358:108": "tathatālambanaṃ jñānamanānākārabhāvitaṃ |",
  "SA20n1358:109": "sadasattārthe pratyakṣaṃ vikalpavibhu cocyate ||52 ||",
  "SA20n1358:110": "tattvaṃ saṃcchādya bālānāmatattvaṃ khyāti sarvataḥ |",
  "SA20n1358:111": "tattvaṃ tu bodhisatvānāṃ sarvataḥ khyātyapāsya tat ||53 ||",
  "SA20n1358:112": "akhyānakhyānatā jñeyā asadarthasadarthayoḥ |",
  "SA20n1358:113": "āśrayasya parāvṛttirmokṣo 'sau kāmacārataḥ ||54 ||",
  "SA20n1358:114": "anyonyaṃ tulyajātīyaḥ khyātyarthaḥ sarvato mahān |",
  "SA20n1358:115": "antarāyakarastasmātparijñāyainamutsṛjet ||55 ||",
  "SA20n1358:116": "paripācyaṃ viśodhyaṃ ca prāpyaṃ yogyaṃ ca pācane |",
  "SA20n1358:117": "samyaktvadeśanāvastu aprameyaṃ hi dhīmatām ||56 ||",
  "SA20n1358:118": "bodhisatva[citta]sya cotpādo notpādakṣāntireva ca |",
  "SA20n1358:119": "cakṣuśca nirmalaṃ hīnamāśravakṣaya eva ca ||57 ||",
  "SA20n1358:120": "saddharmasya sthitirdīrghā vyutpatticchittibhogatā |",
  "SA20n1358:121": "deśanāyāḥ phalaṃ jñeyaṃ tatprayuktasya dhīmataḥ ||58 ||",
  "SA20n1358:122": "ālambanamahatvaṃ ca pratipatterdvayostathā |",
  "SA20n1358:123": "jñānasya vīryārambhasya upāye kauśalasya ca ||59 ||",
  "SA20n1358:124": "udāgamamahatvaṃ ca mahatvaṃ buddhakarmaṇaḥ |",
  "SA20n1358:125": "etanmahatvayogāddhi mahāyānaṃ nirucyate ||60 ||",
  "SA20n1358:126": "gotraṃ dharmādhimuktiśca cittasyotpādanā tathā |",
  "SA20n1358:127": "dānādipratipattiśca nyāyā[mā]vakrāntireva ca ||61 ||",
  "SA20n1358:128": "satvānāṃ paripākaśca kṣetrasya ca viśodhanā |",
  "SA20n1358:129": "apratiṣṭhitanirvāṇaṃ bodhiḥ śreṣṭhā ca darśanāt[darśanā] ||62 ||",
  "SA20n1358:130": "ādhimokṣika ekaśca śuddhādhyāśayiko 'paraḥ |",
  "SA20n1358:131": "nimitte cānimitte ca cāryapyanabhisaṃskṛte |",
  "SA20n1358:132": "bodhisatvā hi vijñeyāḥ pañcaite sarvabhūmiṣu ||63 ||",
  "SA20n1358:133": "kāmeṣvasaktasstriviśuddhakarmā krodhābhibhūmyaṃ guṇatatparaśca |",
  "SA20n1358:134": "dharme 'calastatvagabhīradṛṣṭirbodhau spṛhāvān khalu bodhisattvaḥ ||64 ||",
  "SA20n1358:135": "anugraheccho 'nupaghātadṛṣṭiḥ paropaghāteṣvadhivāsakaśca |",
  "SA20n1358:136": "dhīro 'pramattaśca bahuśrutaśca parārthayuktaḥ khalu bodhisattvaḥ ||65 ||",
  "SA20n1358:137": "ādīnavajñaḥ svaparigraheṣu bhogeṣvasakto hyanigūḍhavairaḥ |",
  "SA20n1358:138": "yogī nimitte kuśalo 'kudṛṣṭiradhyātmasaṃsthaḥ khalu bodhisattvaḥ ||66 ||",
  "SA20n1358:139": "dayānvito hrīguṇasaṃniviṣṭo duḥkhādhivāsātsvasukheṣvasaktaḥ |",
  "SA20n1358:140": "smṛtipradhānaḥ susamāhitātmā yānāvikāryaḥ khalu bodhisattvaḥ ||67 ||",
  "SA20n1358:141": "duḥkhāpaho duḥkhakaro na caiva duḥkhādhivāso na ca duḥkhabhītaḥ |",
  "SA20n1358:142": "duḥkhādvimukto na ca duḥkhakalpo duḥkhābhyupetaḥ khalu bodhisattvaḥ ||68 ||",
  "SA20n1358:143": "dharmerato'dharmarataḥ [dharme'rato'dharmarataḥ] prakṛtyā dharme jugupsī dharamābhiyuktaḥ |",
  "SA20n1358:144": "dharme vaśī dharmanirandhakāro dharmapradhānaḥ khalu bodhisattvaḥ ||69 ||",
  "SA20n1358:145": "bhogāpramatto niyamāpramatto rakṣāpramattaḥ kuśalāpramattaḥ |",
  "SA20n1358:146": "sukhāpramatto dharamāpramatto yānāpramatto khalu bodhisattvaḥ ||70 ||",
  "SA20n1358:147": "vimānalajjāstanudoṣalajja amarṣalajjaḥ parihāṇilajjaḥ |",
  "SA20n1358:148": "viśāla[visāra]lajjastanudṛṣṭilajjaḥ yānānyalajjaḥ khalu bodhisattvaḥ ||71 ||",
  "SA20n1358:149": "ihāpi cāmutra upekṣaṇena saṃskārayogena vibhutvalābhaiḥ |",
  "SA20n1358:150": "śamopa[samaupa]deśena mahāphalena anugrahe vartati bodhisattvaḥ ||72 ||",
  "SA20n1358:151": "bodhisatvo mahāsatvo dhīmāṃścaivottamadyutiḥ |",
  "SA20n1358:152": "jinaputro jinādhāro vijetātha jināṅkuraḥ ||73 ||",
  "SA20n1358:153": "vikrāntaḥ paramāścaryaḥ sārthavāho mahāyaśāḥ |",
  "SA20n1358:154": "kṛpāluśca mahāpuṇya īśvaro dhārmikastathā ||74 ||",
  "SA20n1358:155": "sutatvabodhaiḥ sumahārthabodhaiḥ sarvāva[rtha]bodhairapi nityabodhaiḥ |",
  "SA20n1358:156": "upāyabodhaiśca viśeṣaṇena tenocyate hetuna bodhisatvaḥ ||75 ||",
  "SA20n1358:157": "ātmānubodhāttanudṛṣṭibodhādvicitravijñaptivibodhataśca |",
  "SA20n1358:158": "sarvasya cābhūtavikalpabodhāttenocyate hetuna bodhisatvaḥ ||76 ||",
  "SA20n1358:159": "abodhabodhādanubodhabodhādabhāvabodhātprabhavānubodhāt |",
  "SA20n1358:160": "abodhabodhapratibodhataśca tenocyate hetuna bodhisattvaḥ ||77 ||",
  "SA20n1358:161": "anarthabodhātparamārthabodhātsarvāva[rtha]bodhātsakalārthabodhāt |",
  "SA20n1358:162": "boddhavyabodhāśrayabodhabodhāttenocyate hetuna bodhisattvaḥ ||78 ||",
  "SA20n1358:163": "niṣpannabodhātpadabodhataśca garbhānubodhāt kramadarśanasya |",
  "SA20n1358:164": "bodhādbhṛśaṃ saṃśayahānibodhāt tenocyate hetuna bodhisattvaḥ ||79 ||",
  "SA20n1358:165": "lābhī hyalābhī dhīsaṃsthitaśca boddhānuboddhā pratideśakaśca |",
  "SA20n1358:166": "nirjalpabuddhirhatamānamānī hyapakkasaṃpakkamatiśca dhīmān ||80 ||",
  "SA20n1358:167": " || mahāyānasūtrālaṃkāre guṇādhikāraḥ [ ekonaviṃśatitamaḥ?] samāptaḥ ||"
}