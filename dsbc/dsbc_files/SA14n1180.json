{
  "SA14n1180:0": "mārgajñatādhikāraḥ dvitīyaḥ",
  "SA14n1180:1": "1-dhyāmīkaraṇatādīni",
  "SA14n1180:2": "sarvākārajñatādhigamo na vinā mārgajñatāparijñāneneti mārgajñatāmāha-",
  "SA14n1180:3": "dhyāmīkaraṇatā bhābhirdevānāṃ yogyatāṃ prati |",
  "SA14n1180:4": "viṣayo niyato vyāptiḥ svabhāvastasya karma ca ||1 ||",
  "SA14n1180:5": "mārgajñatotpattiṃ prati yogyatāpādanāya devādīnāṃ svakarmajaprabhāyāstathāgataprakṛtiprabhābhirmalinīkaraṇatā nihatamānasantāne'dhigama utpadyata iti jñāpanāya kṛtā,",
  "SA14n1180:6": "ato vakroktyādhāraḥ kathitaḥ |",
  "SA14n1180:7": "sa cotpāditabodhicitta eveti viṣayapratiniyato bhavati |",
  "SA14n1180:8": "triyānavyavasthānamābhiprāyikam,",
  "SA14n1180:9": "na lākṣaṇikamiti nyāyādanuttarasamyaksambodhiparyavasāna eva sarvo jana ityato vītarāgetarayogināpi buddhatvaprāptaye mārgajñatā bhāvanīyeti vyāptirbhavati |",
  "SA14n1180:10": "sattvārthakaraṇapravṛttatvenotpāditabodhicittasya sarvathā kleśāprahāṇamiti svabhāvo bhavati |",
  "SA14n1180:11": "tādṛśasvabhāvasya bhūtakoṭerasākṣātkaraṇena prayopāyakauśalena cāparigṛhītasattvasya parigrahaṇādineti kāritram |",
  "SA14n1180:12": "2-śrāvakamārgaḥ",
  "SA14n1180:13": "ādhārādikamevamamidhāya mārgajñatādhikāre sarve mārgāḥ paripūrayitavyā iti śrāvakamārgamāha-",
  "SA14n1180:14": "caturṇāmāyasatyānāmākārānupalambhataḥ |",
  "SA14n1180:15": "śrāvakāṇāmayaṃ mārgo jñeyo mārgajñatānaye ||2 ||",
  "SA14n1180:16": "iti | tatra duḥkhasatyasyānukrameṇa anityaṃ duḥkhaṃ śūnyamanātmetyetāni catvāri śāntākāralakṣaṇāni |",
  "SA14n1180:17": "samudayasatyasya hetu-samudaya-prabhava-pratyayarūpatvena roga- gaṇḍa- śalya- aghākārāḥ |",
  "SA14n1180:18": "nirvide virāgāya nirodhāya ca pratipanno bhavatītyatastayoḥ duḥkhasamudayayoḥ pratyekaḥ para-pralopadharmasvarūpau nirvidākārau,",
  "SA14n1180:19": "cala-prabhaṅgurasvarūpau virāgākārau;",
  "SA14n1180:20": "bhaya-upasarga-upadravasvarūpā nirodhākārāḥ |",
  "SA14n1180:21": "nirodhasatyasya nirodharūpa-nirātma-śānta-praṇītarūpavivikta-niryāṇarūpaśūnyānimittāpraṇihitānabhisaṃskārā nirodhasatyākārāḥ |",
  "SA14n1180:22": "mārgasatyasya mārga-nyāya-pratipatti-nairyāṇikā iti mārgasatyākārāḥ |",
  "SA14n1180:23": "tataścaiṣāṃ svabhāvānupalambhabhāvanayā mārgajñatādhikāre śrāvakāṇāṃ mārgo bodhisatvenaivaṃ parijñeyaḥ |",
  "SA14n1180:24": "nirvedhabhāgīyādhigamapūrvakaṃ catuḥsatvaparijñānamiti mārgamamidhāya nirvedhabhāgīyamāha-",
  "SA14n1180:25": "rūpādiskandhaśūnyatvācchūnyatānāmabhedataḥ |",
  "SA14n1180:26": "ūṣmāṇo'nupalambhena teṣāṃ mūrdhagataṃ matam ||3 ||",
  "SA14n1180:27": "kṣāntayasteṣu nityādigosthānaniṣedhataḥ |",
  "SA14n1180:28": "daśa bhūmīḥ samārabhya vistarāsthānadeśanāt ||4 ||",
  "SA14n1180:29": "agradharmagataṃ proktamāryaśrāvakavartmani |",
  "SA14n1180:30": "tatkasya hetorbuddhena buddhvā dharmāsamīkṣaṇāt ||5 ||",
  "SA14n1180:31": "rūpādiskandhānāṃ svasvarūpaśūnyatvācchūnyatānāmabhedena,",
  "SA14n1180:32": "rūpādīnāṃ pūrvavadanupambhena,",
  "SA14n1180:33": "evaṃ rūpādīnāṃ 'na nityaṃ nānityam' ityupalambhayogataḥ sthānaniṣedhena,",
  "SA14n1180:34": "yasmāt tathāgatena bodhimabhisambudhya dharmā na samīkṣitā iti pramāṇapuruṣādarśanakāraṇopapattyā pramuditabhūmyādau vistarāsthānadeśanayā ceti ebhirākārairyathākramaṃ satyānāmupalabdhau nirvedhabhāgīyā utpadyante |",
  "SA14n1180:35": "3-pratyekabuddhamārgaḥ",
  "SA14n1180:36": "śrāvakamārgānantaraṃ pratyekabuddhānāṃ mārgābhidhāne nyāyaprāpte'pi śrāvakebhyaḥ kathaṃ prativiśiṣṭāste yena teṣāṃ mārgabheda ityāśaṅkya vaiśiṣṭyapratipādanārthaṃ tāvadāha-",
  "SA14n1180:37": "paropadeśavaiyarthyaṃ svayambodhāt svayambhuvām |",
  "SA14n1180:38": "gambhīratā ca jñānasya khaḍgānāmabhidhīyate ||6 ||",
  "SA14n1180:39": "iti | śrāvakāḥ paropadeśasāpekṣāḥ svabodhiṃ budhyante;",
  "SA14n1180:40": "sālāpadharmadeśanayā ca parānapi kuśale pravartayantītyāgamaḥ |",
  "SA14n1180:41": "pratyekabuddhāḥ punaḥ svayaṃ pūrvaśrutādyabhisaṃskāreṇa paropadeśaṃ pratyanapekṣāḥ svabodhisamadhigacchantyatasteṣāṃ buddhādyupadeśanairarthakyamityekaṃ vaiśiṣṭyam |",
  "SA14n1180:42": "śabdoccāraṇadharmadeśanayā śrotṛbhiḥ kriyate vaktṛjñānasāmarthyāvabodhaḥ |",
  "SA14n1180:43": "te (pratyekabuddhāḥ)",
  "SA14n1180:44": "punaḥ aśabdoccāraṇadharmadeśanayā svādhigatajñānādisāmarthyena parān daśakuśalādau pravartayantyatasteṣāṃ jñānasyānavabodhatayā dvitīyaṃ vaiśiṣṭyamiti |",
  "SA14n1180:45": "kathamaśabdoccāraṇadharmadeśanetyāśaṃkyāha-",
  "SA14n1180:46": "śuśrūṣā yasya yasyārthe yatra yatra yathā yathā |",
  "SA14n1180:47": "sa so'rthaḥ khyātyaśabdo'pi tasya tasya tathā tathā ||7 ||",
  "SA14n1180:48": "iti | nāvitarkya nāvicārya vācaṃ bhāṣata ityālāpo vikṣepaḥ |",
  "SA14n1180:49": "sa ca santānakṣobhamādadhātīti yathā yathā bodhisattvena 'buddho bhūtvā ālāpamantareṇa dharmadeśanāṃ kuryām' iti praṇidhānaṃ pravartitam,",
  "SA14n1180:50": "tathā buddhatvasāmyāt pratyekabuddhāvasthāyāñca praṇidhānādisāmarthyena yasminnarthe yena prakāreṇa yasya śravaṇecchā,",
  "SA14n1180:51": "tasya vijñāne tenaiva prakāreṇa aśabdo'pi so'rthaḥ pratibhātītyaśabdadharmadeśanocyate |",
  "SA14n1180:52": "ityevaṃ vakṣyamāṇadharmasya śrotṛvijñāne sunirmāṇamutpādaścetyayaṃ bhavati dharmadeśanā śabdārthaḥ |",
  "SA14n1180:53": "vaiśiṣṭyamevamabhidhāya viśiṣṭānāṃ viśiṣṭa eva mārga iti prakṛtapratyekabuddhamārgamāha-",
  "SA14n1180:54": "grāhyārthakalpanāhānād grāhakasyāprahāṇataḥ |",
  "SA14n1180:55": "ādhārataśca vijñeyaḥ khaḍgamārgasya saṅgrahaḥ ||8 ||",
  "SA14n1180:56": "ityuktam | pratyekabuddhasya mārgaḥ yathoktasatyabhāvanayā eva,",
  "SA14n1180:57": "yathāavastu pratītyasamutpādabhāvanayā ca |",
  "SA14n1180:58": "grāhyagrāhakārthavikalpayoryathākramaṃ prahāṇāprahāṇe pratyekabuddhayānasaṅgṛhītādhāradharmavastuno viśeṣaviśiṣṭadharmādhigamaśca bodhisattvena parijñeyo na sarvākārajñāneneti pratyekabuddhamārgaḥ |",
  "SA14n1180:59": "nirvedhabhāgīyādhigame sati yathoktamārga utpadyata iti nirvedhabhāgīyamāha-",
  "SA14n1180:60": "prajñapteravirodhena dharmatāsūcanākṛtiḥ |",
  "SA14n1180:61": "ūṣmagaṃ mūrdhaṃgaṃ rūpādyahānādiprabhāvitam ||9 ||",
  "SA14n1180:62": "adhyātmaśūnyatādyābhī rūpāderaparigrahāt |",
  "SA14n1180:63": "kṣāntī rūpādyanutpādādyākārairagradharmatā ||10 ||",
  "SA14n1180:64": "iti | rūpādisāṅketikadharmaprajñapteravirodhena dharmatāyāḥ pratipādanenaḥ,",
  "SA14n1180:65": "rūpādeḥ paramārthato na hānivṛddhyādyarthaṃ śikṣaṇena,",
  "SA14n1180:66": "svabhāvaśūnyatvāt rūpāderadhyātmabahirdhādiśūnyatayā aparigrahaṇena,",
  "SA14n1180:67": "rūpāderanutpādānirodhādyākāraiśca yathākramaṃ catuḥsatyālambane nirvedhabhāgīyo bhavati |",
  "SA14n1180:68": "4-bodhisattvamārgaḥ",
  "SA14n1180:69": "pratyekabuddhamārgānantaraṃ bodhisattvamārgamāha-",
  "SA14n1180:70": "kṣāntijñānakṣaṇaiḥ satyaṃ satyaṃ prati caturvidhaiḥ |",
  "SA14n1180:71": "mārgajñatāyāṃ dṛṅmārgaḥ sānuśaṃso'yamucyate ||11 ||",
  "SA14n1180:72": "iti | mārgajñatādhikāre bodhisattvena dharmajñānakṣāntirdharmajñānamanvayajñānakṣāntiranvayajñānaṃ ceti catvāraḥ kṣāntijñānakṣaṇāḥ pratyekaṃ duḥkhādisatyasambandhayuktā aihikāmutrikairguṇairyuktā vimāvanīyā iti darśanamārgo mahānuśaṃsa ityucyate |",
  "SA14n1180:73": "kathamākāro bhāvanīya ityāha -",
  "SA14n1180:74": "ādhārādheyatābhāvāttathatābuddhayormithaḥ |",
  "SA14n1180:75": "paryāyeṇānanujñānaṃ mahattā sā'pramāṇatā ||12 ||",
  "SA14n1180:76": "parimāṇāntatābhāvo rūpāderavadhāraṇam |",
  "SA14n1180:77": "tasyāṃ sthitasya buddhatve'nudgrahātyāgatādayaḥ ||13 ||",
  "SA14n1180:78": "maitryādi śūnyatāprāptirbuddhatvasya parigrahaḥ |",
  "SA14n1180:79": "sarvasya vyavadānasya sarvādhivyādhiśātanam ||14 ||",
  "SA14n1180:80": "nirvāṇagrāhaśāntatvaṃ buddhebhyo rakṣaṇādikam |",
  "SA14n1180:81": "aprāṇivadhamārabhya sarvākārajñatānaye ||15 ||",
  "SA14n1180:82": "svayaṃ sthitasya sattvānāṃ sthāpanaṃ pariṇāmanam |",
  "SA14n1180:83": "dānādīnāñca sambodhāviti mārgajñatākṣaṇāḥ ||16 ||",
  "SA14n1180:84": "paramārthataḥ tathatābuddhayorādhārādheyabhāvo na vidyata ityatastayoḥ paryāyeṇāvasthiterananujñānam |",
  "SA14n1180:85": "rūpādīnāṃ dharmadhātusvabhāvatayā mahattā tathaiva teṣāmapramāṇatā |",
  "SA14n1180:86": "pūrvavadākāśāparimāṇatayā teṣāmaparimāṇatetyevaṃ duḥkhasatyākārā bhavanti |",
  "SA14n1180:87": "rūpādīnāṃ niḥsvabhāvatvena śāśvatocchedādyantābhāvaḥ |",
  "SA14n1180:88": "prajñāpāramitāyāṃ sthitasya dharmadhātusvabhāvatayā rūpādīnāṃ tathāgatatvāvadhāraṇam |",
  "SA14n1180:89": "tathaiva tasyāṃ sthitasya sarvadharmāṇāṃ nodgrahatyāgabhāvanādikam |",
  "SA14n1180:90": "niḥsvabhāvādhimokṣapūrvakaṃ caturapramāṇaṃ vibhāvanīyamityevaṃ samudayasatyākārā bhavanti |",
  "SA14n1180:91": "rūpādernijarūpā prakṛtyaiva śūnyatā |",
  "SA14n1180:92": "dharmadhātupariṇāmitakuśalamūlānāṃ phalaṃ tathāgatatvasya prāpaṇam |",
  "SA14n1180:93": "prajñāpāramitayā sarvākārapratipakṣāṇāṃ saṃgrahaḥ |",
  "SA14n1180:94": "tayaiva bāhyābhyantaropadravapraśamanamityevaṃ nirodhasatyākārā bhavanti |",
  "SA14n1180:95": "niḥsvabhāvatābhāvanayaiva rūpādinirvāṇābhiniveśasya śāntiḥ |",
  "SA14n1180:96": "prajñopāyakauśalapravṛttasya buddhebhyo rakṣāvaraṇaguptayo bhavanti |",
  "SA14n1180:97": "buddhatvābhilāṣiṇā svayaṃ prāṇātipātaviratyādipūrvakaṃ sarvākārajñatāyāṃ sthitvā tatraiva pareṣāṃ sthāpanam |",
  "SA14n1180:98": "dānādīnāmakṣayaṃ kartumicchatā samyaksambodhau pariṇāmanamityevaṃ mārgasatyasyākārā bhavanti |",
  "SA14n1180:99": "ityevameva mārgajñatāyāḥ kṣaṇā bhavanti |",
  "SA14n1180:100": "kecidiha kārikārthopalakṣaṇapareṇa granthena ākārārthamanuktvā darśanamārgaṣoḍaśakṣaṇopalakṣaṇameva kevalamanukṛtamiti varṇayanti,",
  "SA14n1180:101": "evamuktānuktanirvedhabhāgīyādyarthakārikāsvapi draṣṭavyamiti |",
  "SA14n1180:102": "tairbhāvanānukramādyanirdeśāt kācidabhisamayānupūrvī na pratipāditā |",
  "SA14n1180:103": "'ālambanamanityādi satyādhāraṃ tadākṛtiḥ' ityādikārikārthaśca kathaṃ vyākhyeya ityapare |",
  "SA14n1180:104": "5-bhāvanāmārgakāritram",
  "SA14n1180:105": "darśanamārgānantaraṃ bhāvanāmārgābhidhāne sati svalpavaktatvena phalanimnatvena ca vineyapravṛtteḥ tatkāritraṃ tāvat-",
  "SA14n1180:106": "sarvato damanaṃ nāa sarvataḥ kleśanirjayaḥ |",
  "SA14n1180:107": "upakramāviṣahyatvaṃ bodhirādhārapūjyatā ||17 ||",
  "SA14n1180:108": "ityuktam | sarvaprakāracittasvavidheyīkaraṇam,",
  "SA14n1180:109": "kalyāṇamitrādisarvajananamanam,",
  "SA14n1180:110": "rāgādyabhibhavaḥ,",
  "SA14n1180:111": "parakṛtāghātānanupratipatteḥ aviṣahyatvam,",
  "SA14n1180:112": "samyaksambodhipratipattiḥ,",
  "SA14n1180:113": "ādhāraviṣayapūjyatākāritrañceti ṣaḍvidhameva kāritram |",
  "SA14n1180:114": "sāsravo bhāvanāmārgaḥ",
  "SA14n1180:115": "6- bhāvanāmārgādhimuktiḥ",
  "SA14n1180:116": "kāritrānantaraṃ bhāvanāmārgaḥ |",
  "SA14n1180:117": "sa ca sāsravānāsravabhedena dvividhaḥ |",
  "SA14n1180:118": "ataḥ sāsravabhāvanāmārgādhimuktipariṇāmanānumodanāmanaskāreṣu prathamaṃ bhāvanāmārgādhimuktimanaskāramāha-",
  "SA14n1180:119": "adhimuktistridhā jñeyā svārthā ca svaparārthikā |",
  "SA14n1180:120": "parārthikaivetyeṣā ca pratyekaṃ trividheṣyate ||18 ||",
  "SA14n1180:121": "mṛdvī madhyādhimātrā ca mṛdumṛdvādibhedataḥ |",
  "SA14n1180:122": "sā punastrividhetyevaṃ saptaviṃśatidhā matā ||19 ||",
  "SA14n1180:123": "iti | svobhayaparārthopalambhatayā yathādhimokṣaṃ dṛṣṭakuśaladharmadhiṣṭhānā bhāvanāmārgādhikārādādau asākṣātkriyārūpādhimuktiḥ trividhā satī pratyekaṃ mṛdvādibhedena trividhā |",
  "SA14n1180:124": "evameṣāpi pratyekaṃ mṛdumṛdvādibhedena trividhā |",
  "SA14n1180:125": "evaṃ navabhistribhiradhimuktiḥ saptaviṃśatiprakārā bhavati |",
  "SA14n1180:126": "7- bhāvanāmārgādhimuktasya stutiḥ stobhaḥ praśaṃsā ca",
  "SA14n1180:127": "tadbhāvakabodhisattvasyotsāhavardhanāya tadadhimokṣasya styutyādayo buddhādibhiḥ kriyanta iti stutiṃ,",
  "SA14n1180:128": "stobhaṃ praśaṃsāñcāha-",
  "SA14n1180:129": "stutiḥ stobhaḥ praśaṃsā ca prajñāpāramitāṃ prati |",
  "SA14n1180:130": "adhimokṣasya mātrāṇāṃ navakaistribhiriṣyate ||20 ||",
  "SA14n1180:131": "iti | yathādhimokṣadṛṣṭadharmalakṣaṇāṃ prajñāpāramitāṃ prati pravṛttasyādhimokṣamanaskārasya prathamadvitrinavāvasthānāṃ pratyekaṃ navabhiḥ prakārairuttarottarābhinandanaṃ stutiḥ stobhaḥ praśaṃsā ca iṣyate |",
  "SA14n1180:132": "ataste stutyādayo yathābhūtārthādhigamamātralakṣaṇā nārthavādarūpāḥ |",
  "SA14n1180:133": "8-pariṇāmanā",
  "SA14n1180:134": "evamadhimokṣasya pariṇāmanāsambhavād dvitīyaṃ pariṇāmanāmanaskāramāha-",
  "SA14n1180:135": "viśeṣaḥ pariṇāmastu tasya kāritramuttamam |",
  "SA14n1180:136": "nopalambhākṛtiścāsāvaviparyāsalakṣaṇaḥ ||21 ||",
  "SA14n1180:137": "vivikto buddhapuṇyaughasvabhāvasmṛtigocaraḥ |",
  "SA14n1180:138": "sopāyaścānimittaśca buddhairabhyanumoditaḥ ||22 ||",
  "SA14n1180:139": "traidhārukāprapannaśca pariṇāmo'parastridhā |",
  "SA14n1180:140": "mṛdurmadhyo'dhimātraśca mahāpuṇyodayātmakaḥ ||23 ||",
  "SA14n1180:141": "iti | yathokto viśeṣādhimokṣaḥ,",
  "SA14n1180:142": "anupalambhaḥ,",
  "SA14n1180:143": "aviparyāsaḥ,",
  "SA14n1180:144": "viviktaḥ,",
  "SA14n1180:145": "tathāgatakuśalamūlaudhasvabhāvasmṛtiḥ,",
  "SA14n1180:146": "sopāyakauśalaḥ,",
  "SA14n1180:147": "animittaḥ,",
  "SA14n1180:148": "buddhānujñātaḥ,",
  "SA14n1180:149": "traidhātukāprapannaḥ,",
  "SA14n1180:150": "mṛdumadhyādhimātraśca mahāpuṇyodaya ityevamadhyāropitamanaskārā yathākramamanuttarasamyaksambodhiḥ śīlādiskandha-pariṇāmanācitta- ātmādiyuktavastu- trikālabuddhakuśala-dānādi-nimitta- sarvamārga- kāmādidhātu-daśakuśalakarmapatha-srota- āpannādyanuttarasambodhiprasthitānāmanupalabdhānāmupalambhā iti triyānavineyasattvānāṃ mārgopadeśahetubhāvavyāpārayuktaiḥ sarvasattvārthamakṣayāya cānuttarasamyaksambodhau dvādaśa pariṇāmanāḥ kriyante |",
  "SA14n1180:151": "9-anumodanā",
  "SA14n1180:152": "evaṃ pariṇāmayitavastu abhivardhayitavyamiti tṛtīyamanumodanāmanaskāramāha-",
  "SA14n1180:153": "upāyānupalambhābhyāṃ śubhamūlānumodanā |",
  "SA14n1180:154": "anumode manaskārabhāvaneha vidhīyate ||24 ||",
  "SA14n1180:155": "iti | saṃvṛtyupāyena kuśalamūlānyupalabhya pramuditacittena paramārthato'nupalambhatayānumodanīyānīti |",
  "SA14n1180:156": "tatrāyaṃ samāsārthaḥ-ākarānniṣkṛṣṭaḥ svarṇapiṇḍa ivādhimokṣamanaskāraḥ,",
  "SA14n1180:157": "svarṇakāreṇa tato'laṅkārakaraṇamiva samyaksambodheraṅgakaraṇaṃ pariṇāmanāmanaskāraḥ,",
  "SA14n1180:158": "svaparapuṇyasamatāprāpti anumodanāmanaskāra iti |",
  "SA14n1180:159": "anāsravo bhāvanāmārgaḥ",
  "SA14n1180:160": "10-abhinirhāraḥ",
  "SA14n1180:161": "sāsravānantaramanāsravo bhāvanāmārgaḥ |",
  "SA14n1180:162": "sa ca dvividha iti prathamamabhinirhāralakṣaṇaṃ bhāvanāmārgamāha-",
  "SA14n1180:163": "svabhāvaḥ śreṣṭhatā tasya sarvasyānabhisaṃskṛtiḥ |",
  "SA14n1180:164": "nopalambhena dharmāṇāmarpaṇā ca mahārthatā ||25 ||",
  "SA14n1180:165": "iti | rūpādyaviparītadarśanaṃ svabhāvaḥ |",
  "SA14n1180:166": "nānyathā buddhatvasaṃprāptiriti śreṣṭhatā |",
  "SA14n1180:167": "sarvadharmaviśeṣānutpādanena adhigamaprayogo'nabhisaṃskāraḥ |",
  "SA14n1180:168": "tādṛśasvabhāvādiyuktamārgadharmāṇāmanupalambhatayā yogisantāne samutpādanamarpaṇā |",
  "SA14n1180:169": "buddhatvamahārthasādhanānmahārthatā |",
  "SA14n1180:170": "11-atyantaviśuddhiḥ",
  "SA14n1180:171": "tadanantaraṃ yaḥ parigrahatyāgena prāpsyamānaḥ kastasyotpādānutpādaheturiti ākāṃkṣānirāsadvāreṇa dvitīyamatyantaviśuddhilakṣaṇamāha-",
  "SA14n1180:172": "buddhasevā ca dānādirupāye yacca kauśalam |",
  "SA14n1180:173": "hetavo'trādhimokṣasya dharmavyasanahetavaḥ ||26 ||",
  "SA14n1180:174": "mārādhiṣṭhānagambhīradharmatānadhimuktate |",
  "SA14n1180:175": "skandhādyabhiniveśaśca pāpamitraparigrahaḥ ||27 ||",
  "SA14n1180:176": "iti | buddhasamārādhanam,",
  "SA14n1180:177": "dānādipāramitāparipūraṇam,",
  "SA14n1180:178": "śamathakauśalañceti utpādahetavaḥ |",
  "SA14n1180:179": "mārabādhitam,",
  "SA14n1180:180": "gambhīradharmānadhimokṣaḥ,",
  "SA14n1180:181": "bhāvagrahaḥ,",
  "SA14n1180:182": "pāpamitrasaṃgatiriti anutpādahetavaḥ |",
  "SA14n1180:183": "adhigamānadhigamahetūnevamuktvā prakṛtasya sāmānyena viśuddhimāha-",
  "SA14n1180:184": "phalaśuddhiśca rūpādiśuddhireva tayordvayoḥ |",
  "SA14n1180:185": "abhinnācchinnatā yasmāditi śuddhirūdīritā ||28 ||",
  "SA14n1180:186": "iti | āryapudgalasya yat śrāmaṇyatāphalaṃ tasya sarvavipakṣarahitatvena yā viśuddhiḥ saiva rūpādiviśuddhiḥ,",
  "SA14n1180:187": "phalarūpādiviśuddhiḥ rūpāderātmābhiniveśādivigamāt |",
  "SA14n1180:188": "prabhedatvena yasmāt tadviśuddhiḥ abhinnā acchinnā tasmāt svasāmānyalakṣaṇanānātvavirahād evaṃ viśuddhirabhidhīyate |",
  "SA14n1180:189": "sāmānyena viśuddhimevamabhidhāya viśeṣeṇāha-",
  "SA14n1180:190": "kleśajñeyatrimārgasya śiṣyakhaḍgajinaurasām |",
  "SA14n1180:191": "hānādviśuddhirātyantikī tu buddhasya sarvathā ||29 ||",
  "SA14n1180:192": "iti | rāgādikleśaprahāṇāt,",
  "SA14n1180:193": "etasya jñeyāvaraṇaikadeśagrāhyavikalpasya ca prahāṇāt,",
  "SA14n1180:194": "yānatrayamārgāvaraṇaprahāṇād yathākramaṃ śrāvaka-pratyekabuddha-bodhisattvānāṃ śuddhirbhavati |",
  "SA14n1180:195": "sarvathā savāsanakleśajñeyāvaraṇaprahāṇāt dharmadhātūdbhavānuttarabuddhānāṃ viśuddhiriṣyate |",
  "SA14n1180:196": "mārgajñatādhikāre viśuddikathanaprasaṅgādātyantikī cetarā ca buddhānāṃ śrāvakādīnāṃ ca yathākramaṃ viśuddhiḥ |",
  "SA14n1180:197": "saḥ kathamityāha-",
  "SA14n1180:198": "mṛdumṛdvādiko mārgaḥ śuddhirnavasu bhūmiṣu |",
  "SA14n1180:199": "adhimātrādhimātrādermalasya pratipakṣataḥ ||30 ||",
  "SA14n1180:200": "iti | kāradhātudhyānārūpyasamāpattaya iti navabhūmiṣvadhimātrādinavaprakāravipakṣasya pratipakṣabhāvena mṛdumṛdvādimārgo yathākramaṃ navaprakāraḥ |",
  "SA14n1180:201": "sarvathānyathā ca viśuddhihetutvādātyantikī cetarā ca viśuddhiriti |",
  "SA14n1180:202": "kathamātyantikītyāha-",
  "SA14n1180:203": "tridhātupratipakṣatvaṃ samatā mānameyayoḥ |",
  "SA14n1180:204": "mārgasya ceṣyate tasya codyasya parihārataḥ ||31 ||",
  "SA14n1180:205": "iti | tatrādhimātrādhimātrādiḥ pratipakṣo mṛdumṛdvādirvipakṣa iti bhavitavyamiticodyasya vastraliptasūkṣmamalāpakaṣarṇe rajakamahāyatnodāharaṇena parihārataḥ yathānirdiṣṭabhāvanāmārgasyātyantikī |",
  "SA14n1180:206": "traidhātukākārajñānajñeyānupalambhād yā samatā saiva samastapratipakṣatvādātyantikī viśuddhirbuddhasya vyavasthāpyata iti ||",
  "SA14n1180:207": "abhisamayālaṅkāre nāma prajñāpāramitopadeśaśāstre dvitīyādhikāravṛttiḥ"
}