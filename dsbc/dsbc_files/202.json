{
    "202:0": "daśama adhyāyaḥ",
    "202:1": "śrī dharmmadhātusvayambhūtpattidharmmamāhātmyasubhāṣitasūtraṃ nāma",
    "202:2": "athāsau bhagavān bhūyo maitreyaṃ taṃ mahāmatiṃ|",
    "202:3": "samālokya sabhāṃ cāpi samāmantryaivamādiśat||1||",
    "202:4": "śṛṇu maitreya vakṣyāmi mañjuśriyo jagadguroḥ|",
    "202:5": "saddharmaguṇamāhātmyaṃ saṃbodhijñānadāyakaṃ||2||",
    "202:6": "yadiyaṃ bhikṣuṇī cūḍā suśīlā brahmacāriṇī|",
    "202:7": "idaṃ mañjuśriyaṃ ścaityaṃ śraddhayā samupāśritā||3||",
    "202:8": "śuddhotpalasrajo nityaṃ samabhyarcya yathāvidhi|",
    "202:9": "smṛtvā dhyātvā samārādhya sabhaktyā śraddhayā sadā||4||",
    "202:10": "ādyāṃ cale cule vande svāheti navamākṣaraṃ|",
    "202:11": "dhāraṇī paramāvidyāṃ paṭhantī bhajane sadā||5||",
    "202:12": "etanpuṇyānubhāvena cūṃḍeyaṃ bhikṣuṇī satī|",
    "202:13": "pañcābhijñāvatī varṣairdvādaśabhirbhaved dhruvaṃ||6||",
    "202:14": "tataśceyaṃ mahābhijñā śrīsamṛddhiguṇāśrayā|",
    "202:15": "sarvasattvahitaṃ kṛtvā pracared bodhisaṃvaraṃ||7||",
    "202:16": "tato'rhantī mahāprājñā pariśuddhatrimaṇḍalā|",
    "202:17": "trividhāṃ bodhimāsādya saṃbuddhapadamāpsyati||8||",
    "202:18": "evamanyepi lokāśca caityamañjuśriyo traye|",
    "202:19": "paṭhantī dhāraṇīmenāṃ bhajanti śraddhayā sadā||9||",
    "202:20": "te'pi sarve vikalmāṣāḥ pariśuddhatrimaṇḍalāḥ|",
    "202:21": "bhadraśrīsadguṇādhārā bodhisattvā jitendriyāḥ||10||",
    "202:22": "pañcābhijñapadaprāptāścaturbrahmavihāriṇaḥ|",
    "202:23": "sarvasattvahitādhārā careyurbodhisambaraṃ||11||",
    "202:24": "tataste bodhisaṃbhāraṃ pūrayitvā yathākramaṃ|",
    "202:25": "jitvā māragaṇān sarvān niḥkleśā vimalendriyāḥ||12||",
    "202:26": "arhanto'pi mahābhijñāḥ saṃbodhisādhanāratāḥ|",
    "202:27": "trividhāṃ bodhimāsādya saṃbuddhapadamāpnuyuḥ||13||",
    "202:28": "yūyamapiti matvātra caityamañjuśriyastathā|",
    "202:29": "paṭhanto dhāraṇīmenāṃ bhajadhvaṃ bodhimānasāḥ||14||",
    "202:30": "etatpuṇyābhiliptā hi pariśuddhatrimaṇḍalāḥ|",
    "202:31": "yūyamapi tathā sarve bhaveta sugatātmajāḥ||15||",
    "202:32": "bodhisattvā bhadraśrīsadguṇāśrayāḥ|",
    "202:33": "mahābhijñā jagannāthā bhaveta bhadracāriṇaḥ||16||",
    "202:34": "tataḥ saṃbodhisaṃbhāraṃ pūrayitvā yathākramaṃ|",
    "202:35": "jitvā māragaṇān sarvāścaturbrahmavihāriṇaḥ||17||",
    "202:36": "arhantastrividhāṃ bodhiṃ prāpya buddhā bhaviṣyatha|",
    "202:37": "iti satyaṃ parijñāya yadi saṃbodhimicchatha||18||",
    "202:38": "asmin mañjuśriyaścaityaṃ bhajadhvaṃ sarvadā mudā|",
    "202:39": "ityādiṣṭaṃ munīndreṇa niśamya te sasāṃdhikāḥ||19||",
    "202:40": "sarvalokāstathetyuktvā prābhyanandat prabodhitāḥ|",
    "202:41": "tataḥ sarve'pi te lokā brahmāśakrādayo'marāḥ||20||",
    "202:42": "sarve lokādhipāścāpi sārddhaṃ parijanairmudā|",
    "202:43": "bhagavantaṃ munīndraṃ taṃ sasaṃgha saṃprasāditāḥ||21||",
    "202:44": "natvā pradakṣiṇī kṛtvā svasvālayaṃ mudā yayuḥ|",
    "202:45": "sarve martyā nṛpādyāśca samantrijanapaurikāḥ||22||",
    "202:46": "sasāṃdhikaṃ munīndraṃ taṃ natvā svasvālayaṃ yayuḥ|",
    "202:47": "hārīti yakṣiṇīśāpi sātmajā bauddharakṣaṇī||23||",
    "202:48": "triratnabhajanaṃ kṛtvā dharmadhātorūpāśrayat|",
    "202:49": "tataḥ sa bhagavāṃścāpi samutthāya sasāṃdhikaḥ||24||",
    "202:50": "prabhāsayañjagadbhāsā jaṭodyānāśrame yayau|",
    "202:51": "tatra sa trijagannātho vihāre sahasāṃdhikaiḥ||25||",
    "202:52": "saddharmmasamupādiśya vijahāra jagaddhite|",
    "202:53": "iti te guruṇādiṣṭaṃ śrutaṃ mayā tathocyate||26||",
    "202:54": "śrutvāpyetanmahārājā śraddhayābhyanumodaya|",
    "202:55": "iti śāstrārhatādiṣṭaṃ niśamya sa narādhipaḥ||27||",
    "202:56": "prasāditastamarhanta natvā prāhaivamādarāt|",
    "202:57": "bhadantohaṃ samicchāmi saṃdraṣṭuṃ taṃ svayaṃbhuvaṃ||28||",
    "202:58": "tannaipāle pragacchāmi tadanujñāṃ pradehi me|",
    "202:59": "iti saṃprārthitaṃ rājñā śrutvā sorhanyatirmudā||29||",
    "202:60": "nṛpatiṃ taṃ mahāsattvaṃ saṃpaśyannevamādiśyat|",
    "202:61": "sādhu rājan samicchā te yadyasti taṃ svayambhuvaṃ||30||",
    "202:62": "draṣṭuṃ gaccha samārādhya bhaja śraddhāsamanvitaḥ|",
    "202:63": "sarvatīrtheṣu ca snātvā datvā dānaṃ yathepsitaṃ||31||",
    "202:64": "vītarāgāṃ samārādhya samabhyarcyabhijādarāt|",
    "202:65": "dharmodayāṃ mahādevīṃ khagānanāṃ jineśvarīṃ||32||",
    "202:66": "śraddhayā samupāśritya samabhyarcya bhajādarāt|",
    "202:67": "pañcapurāsthitāḥ pañca devatāśca yathāvidhi||33||",
    "202:68": "samārādhya samabhyarcya bhaja bhaktyā samādarāt|",
    "202:69": "mañjudevasya caityaṃ ca samālokya yathāvidhi||34||",
    "202:70": "samārādhya samabhyarcya bhajenāṃ dhāraṇīṃ paṭhan|",
    "202:71": "ācārya ca guhāsīnaṃ samādhidhyānasaṃsthitaṃ||35||",
    "202:72": "dhyātvārādhya samabhyarcya natvā bhaja samādarāt|",
    "202:73": "evamanyān mahāsattvān dharmmadhātorūpāsakān||36||",
    "202:74": "sarvānapi samārādhya samabhyarcya praṇāmaya|",
    "202:75": "etatpuṇyaviśuddhātmā bhadraśrī sadguṇāśrayaḥ||37||",
    "202:76": "bodhisattvā mahāsattvā jagadbharttā bhavedapi|",
    "202:77": "tataḥ saṃbodhisaṃbhāraṃ pūrayitvā yathākramaṃ||38||",
    "202:78": "arhansaṃbodhimāsādya saṃbuddhapadamāpsyasi|",
    "202:79": "iti satyaṃ parijñāya saṃbodhi yadi vāñchasi||39||",
    "202:80": "gatvā tatra mahotsāhairdharmmadhātuṃ vilokya taṃ|",
    "202:81": "yathāvidhi samārādhya bhajasva samupāśritaḥ||40||",
    "202:82": "gaccha te maṅgalaṃ bhuyāt sidhyatu te samīhitaṃ|",
    "202:83": "yathecchayā samālokya samāyāhi pramoditaḥ||41||",
    "202:84": "iti śāstrā samādiṣṭaṃ śrutvā sa nṛpatirmudā|",
    "202:85": "taṃ guruṃ sāñjalirnatvā prāpyānujñāmanandataḥ||42||",
    "202:86": "tataḥ sa nṛpatī rājā samantrijanapaurikāḥ|",
    "202:87": "rājarddhi maṃgalotsāhaiḥ saṃprasthito mudācarat||43||",
    "202:88": "tatra mārge sa rājendraḥ sarvān lokān prasādayan|",
    "202:89": "mahotsāhaiścarannāśu naipālaṃ samupāyayau||44||",
    "202:90": "tatra prāptaḥ samālokya dūrāt taṃ śrīsvayaṃmbhuvaṃ|",
    "202:91": "sāñjali praṇatiṃ kṛtvā pramanāḥ sahasā caret||45||",
    "202:92": "tatra sarvatra saṃvīkṣya śubhotsāhapravarttitaṃ|",
    "202:93": "vismayānanditānsā sa nṛpatiḥ samupāsaret||46||",
    "202:94": "tatra sarveṣu tīrtheṣu krameṇa sa narādhipaḥ|",
    "202:95": "snātvārthibhyo yathākāmaṃ dadau dānaṃ caran vrataṃ||47||",
    "202:96": "tato'ṣṭau vītarāgān sa nṛpatirvīkṣya harṣitaḥ|",
    "202:97": "yathāvidhi samārādhya bhajatyarcya yathāvidhi||48||",
    "202:98": "tato mudācaran vīkṣya dharmmadhātuṃ jinālayaṃ|",
    "202:99": "yathāvidhi samārādhya samabhyarcyābhajan kramāt||49||",
    "202:100": "tato vāyupure vāyudevatāṃ sagaṇāṃ mudā|",
    "202:101": "yathāvidhi samārādhya samabhyacyanitobhajata||50||",
    "202:102": "tataścāgnipure vahnidevatāḥ sagaṇāmapi|",
    "202:103": "yathāvidhi samārādhya saṃpūjyābhajadādarāt||51||",
    "202:104": "tato nāgapure nāgadevatāḥsagaṇā api|",
    "202:105": "yathāvidhi samārādhya samabhyarcyā mudābhajat||52||",
    "202:106": "tato vasupure devīṃ sagaṇāṃ śrīvasundharāṃ|",
    "202:107": "yathāvidhi samārādhya bhajatyarcya samādarāt||53||",
    "202:108": "tataḥ śāntipure śrīmatsambaraṃ sagaṇaṃ tathā|",
    "202:109": "yathāvidhi samārādhya samabhyarcya mudābhajat||54||",
    "202:110": "tataḥ śāntikarācārya samādhidhyānasaṃsthitaṃ|",
    "202:111": "dhyātvārādhya samabhyarcya prābhajan saṃpramoditaḥ||55||",
    "202:112": "tato dharmmodayā devī khagānanāṃ maheśvarīṃ|",
    "202:113": "yathāvidhi samārādhya samabhyarcya mudābhajat||56||",
    "202:114": "sambuddhaṃ puṇḍarīkākṣaṃ sarvajña karuṇāspadaṃ|",
    "202:115": "samantabhadraśāstāraṃ śākyasiṃhaṃ namāmyahaṃ||57||",
    "202:116": "śrīghanaṃ śrīmatiṃ śreṣṭhaṃ śīlarāśiṃ śivakaraṃ|",
    "202:117": "śrīmantaṃ śrīkaraṃ śāntaṃ śāntimūrti namāmyaham||58||",
    "202:118": "nairātmavādinaṃ siṃhaṃ niravadyaṃ nirāśravaṃ|",
    "202:119": "nītijñaṃ nirmalātmānaṃ niṣkalaṃkaṃ namāmyaham||59||",
    "202:120": "nirdvandvaṃ nirahaṃkāraṃ nirvikalpaṃ tathāgataṃ|",
    "202:121": "nirddhūtanikhilakleśaṃ niṣprapaṃcaṃ namāmyahaṃ||60||",
    "202:122": "viśveśvaraṃ viśeṣo'haṃ viśvarūpaṃ vināyakaṃ|",
    "202:123": "viśvalakṣaṇasaṃpūrṇṇa vītarāgaṃ namāmyahaṃ||61||",
    "202:124": "vidhāvareṇa saṃpannaṃ viśveśamvimalaprabhaṃ|",
    "202:125": "vinītavegaṃ vimalaṃ vītamohaṃ namāmyahaṃ||62||",
    "202:126": "dudantidamakaṃ śāntaṃ śuddhaṃ pañcajinālayaṃ|",
    "202:127": "sugatiṃ suśrutaṃ saumyaṃ śubhrakīrtti namāmyahaṃ||63||",
    "202:128": "yogīśvaraṃ daśabalaṃ lokajñaṃ lokapūjitaṃ|",
    "202:129": "lokācārya lokamūrtiṃ lokānāthaṃ namāmyahaṃ||64||",
    "202:130": "kalaṃkamuktiṃ kāmāriṃ sakalaikaṃ kalādharaṃ|",
    "202:131": "kāntamūrti dayāpātraṃ kanakābhaṃ namāmyahaṃ||65||",
    "202:132": "tato mañjuśriyaścaityaṃ dharmadhātumupāśrayan|",
    "202:133": "yathāvidhi samārādhya samabhyarcyānatobhajat||66||",
    "202:134": "tato mudā caran vīkṣya dharmadhātuṃ jinālayaṃ|",
    "202:135": "yathāvidhi samārādhya samabhyarcyābhajan mudā||67||",
    "202:136": "bhaktyā paramayāstauṣījinālayaṃ svayaṃbhuvaṃ|",
    "202:137": "jyotīrūpāya caitanyaṃ rūpāya bhavate namaḥ||68||",
    "202:138": "murādinidhanāya śrīdātre praṇavarupiṇe|",
    "202:139": "viśvatomukharupāya bhaktavatsala te namaḥ||69||",
    "202:140": "pṛthvyādibhūtanirmātre jagadvaṃdyāyate namaḥ|",
    "202:141": "jagatsraṣṭe jagatpātre jagaddhartre namo namaḥ||70||",
    "202:142": "dhyānagamyāya dhyeyāya cartuvargapradāyine|",
    "202:143": "evaṃ stutvā aśokaḥ sa punaḥ kṣamāpanaṃ vyadhāt||71||",
    "202:144": "evaṃ sa nṛpatiḥ sarvān dharmadhātorupāsakān|",
    "202:145": "mahāsattvān samabhyarcya satkṛtya samatoṣayat||72||",
    "202:146": "evaṃ sa nṛparājaḥ śrī dharmadhatorūpāśritaḥ|",
    "202:147": "triratnabhajanaṃ kṛtvā prācarad bodhisambaraṃ||73||",
    "202:148": "tataḥ sa nandito rājā samantrijanapaurikaḥ|",
    "202:149": "natvā pradakṣiṇīkṛtya dharmmadhātuṃ mudācarat||74||",
    "202:150": "tataścaran sa bhūmīndro mahotsāhaiḥ pramoditaḥ|",
    "202:151": "sahasā puramāsādya vihāra samupācarat||75||",
    "202:152": "tatropetya tamarhantamupaguptasasāṃdhikaṃ|",
    "202:153": "samīkṣya sañjalirnatvā sabhaikāntaṃ samāśrayat||76||",
    "202:154": "taṃ samāyātamālokya so'rhe śāstā prasannadṛk|",
    "202:155": "svāgataṃ kuśalaṃ kaccinnṛpatiṃ paryapṛcchata||77||",
    "202:156": "tacchutvā sa mahīpālaḥ śāstāraṃ taṃ kṛtāñjaliḥ|",
    "202:157": "praṇatvā suprasannāsyaḥ saṃpaśyannevamabravīt||78||",
    "202:158": "samāgatosmyahaṃ śāstarbhavatkṛpānubhāvataḥ|",
    "202:159": "kuśalaṃ me kathaṃ na syāt sarvatrāpi sadāpi hi||79||",
    "202:160": "bhavatkṛpānubhāvena nepāle'haṃ mudācaran|",
    "202:161": "dṛṣṭvā sarveṣu tīrtheṣu snātvā dānaṃ yathepsitaṃ||80||",
    "202:162": "tathāṣṭau vītarāgāśca samālokya pramāditaḥ|",
    "202:163": "yathāvidhi samārādhya samabhyarcyabhijaṃ kramāt||81||",
    "202:164": "tataḥ samīkṣya taṃ śrīmaddharmmadhātuṃ svayaṃbhuvaṃ|",
    "202:165": "yathāvidhi samārādhya samabhyarcyābhajan mudā||82||",
    "202:166": "tato vāyupure vāyudevatābhyarccitā mayā|",
    "202:167": "tataścāgnipure vahnirdevatāpi mayārccitā||83||",
    "202:168": "tathā nāgapure nāgarājāṃścāpi mayārccitā|",
    "202:169": "tathā tathā vasupure devī vasundharāṃ samarccitā||84||",
    "202:170": "tataḥ śāntipure śrīmatsambaraśca samarccitaḥ|",
    "202:171": "tataḥ śāntikarācāryaḥ samālokya mayārcitaḥ||85||",
    "202:172": "devīṃ khagānanāṃ cāpi samārādhya samarcitā|",
    "202:173": "mañjudevasya caityaṃ ca yathāvidhi samarcitaṃ||86||",
    "202:174": "evaṃ bhadanta tatropacchandohe puṇyabhūtale|",
    "202:175": "yathāvidhi samārādhya sarvadevā mayārcitāḥ||87||",
    "202:176": "etatpuṇyaṃ mayā labdhaṃ bhavatkṛpānubhāvataḥ|",
    "202:177": "tadatra janmasāphalyaṃ jīvitaṃ cāpi me'dhunā||88||",
    "202:178": "tathātra sarvadā śāsta dharmadhātuṃ jinālayaṃ|",
    "202:179": "smṛtvā nāma samuccārya dhyātvā bhajeya mā bhavaṃ||89||",
    "202:180": "iti rājñā samākhyātaṃ śrutvā so'rha prasāditaḥ|",
    "202:181": "nṛpati taṃ samālokya punarevaṃ samādiśat||90||",
    "202:182": "dhanyo'si yatmahārājadharmadhātuṃ jinālayaṃ|",
    "202:183": "smṛtvā dhyātvāpi saṃbhaktuṃmicchase'tra sadā bhaja||91||",
    "202:184": "etatpuṇyaviśuddhātmā bhadraśrīsadguṇāśrayaḥ|",
    "202:185": "bodhisattvo mahāsattvaḥ sarvadharmādhipo bhaveḥ||92||",
    "202:186": "tataḥ saṃbodhisaṃbhāraṃ pūrayitvā yathākramaṃ|",
    "202:187": "arhanstribodhimāsādya dhruvaṃ buddhapadaṃ labheḥ||93||",
    "202:188": "samutpattikathāṃ tasya dharmadhātoḥ svayaṃbhuvaḥ|",
    "202:189": "śrutvāpi yatmahatpuṇyaṃ saṃbodhisādhanaṃ labhet||94||",
    "202:190": "iti matvā samutpattikathāṃ tasya svayaṃbhuvaḥ|",
    "202:191": "satkṛtya śraddhayā martyāḥ śrotumarhanti sarvathā||95||",
    "202:192": "samutpattikathāṃ tasya dharmadhātoḥ svayaṃbhuvaḥ|",
    "202:193": "śṛṇvanti ye narā bhaktyā satkṛtya śraddhayā mudā||96||",
    "202:194": "durgatiṃ te na gacchanti kutrāpi hi kadācan|",
    "202:195": "sadā sadgatisaṃjātā bhadraśrīsadguṇāśrayāḥ||97||",
    "202:196": "sarvasattvahitādhānabodhicaryāvratāratāḥ|",
    "202:197": "mahābhijñā jagannāthā bhaveyuḥ sugatātmajāḥ||98||",
    "202:198": "krameṇa bodhisambhāraṃ pūrayitvā jagaddhite|",
    "202:199": "arhantatrividhāṃ bodhiṃ prāpyeyuḥ saugataṃ padaṃ||99||",
    "202:200": "iti matvā mahārāja śrotavyaṃ śraddhayādarāt|",
    "202:201": "svayambhūguṇamāhātmyaṃ durllabhaṃ bodhivāñchibhiḥ||100||",
    "202:202": "śṛṇvanti ye narā bhaktyā satkṛtya śraddhayā mudā|",
    "202:203": "svayaṃbhūguṇamāhātmyasaddharmaśrīguṇārthadaṃ||101||",
    "202:204": "te'pi na durgatiṃ yāyuḥ sadāsadgatisaṃgatāḥ|",
    "202:205": "bhadraśrīsadguṇādhārā bhaveyurbodhilābhinaḥ||102||",
    "202:206": "tasmādetatmahatpuṇyaṃ śrutvā dhyātvā sadādarāt|",
    "202:207": "smṛtvā nāma samuccārya saṃbhaktavyaṃ svayaṃbhuvaṃ||103||",
    "202:208": "ahamapi purā rājan dharmmadhātoḥ svayaṃbhuvaḥ|",
    "202:209": "śrutvā sadguṇasāṃkathyaṃ babhūva saṃpramoditaḥ||104||",
    "202:210": "tato'haṃ sahasā tatra nepāle samupācaraṃt|",
    "202:211": "snātvā sarveṣu tīrtheṣu dadau dānaṃ yathepsitaṃ||105||",
    "202:212": "aṣṭau tān vītarāgāṃśca samārādhya mayārcitāḥ|",
    "202:213": "devīṃ khagānanāṃ cāpi samārādhya samarcitā||106||",
    "202:214": "mañjudevasya caityaṃ ca samārādhya samarcitaṃ|",
    "202:215": "pañca purā sthitā pañca devatāśca samarcitāḥ||107||",
    "202:216": "tathā śāntikarācāryaḥ samālokya samarcitaḥ|",
    "202:217": "tataḥśaraṇamāśritya dharmadhāto svayaṃbhuvaḥ||108||",
    "202:218": "satkṛtya śraddhayā nityaṃ samārādhya mudā bhajaṃ|",
    "202:219": "evaṃ tatra sadāśritya dharmadhātorūpāsakaḥ||109||",
    "202:220": "triratnabhajanaṃ kṛtvā prācaran bodhisaṃbaraṃ|",
    "202:221": "etatpuṇyaviśuddhātmā pariśuddhatrimaṇḍalaḥ||110||",
    "202:222": "ahaṃ bodhiṃ samāsādya jinātmajā bhave'dhunā|",
    "202:223": "iti vijñāya mānuṣyā vāñchanti ye sunirvṛtiṃ||111||",
    "202:224": "dharmadhātuṃ samārādhya bhajantu te sadā mudā|",
    "202:225": "smṛtvā dhyātvā ca nāmāpi samuccārya samādarāt||112||",
    "202:226": "samālokya praṇatvāpi bhajantu taṃ jinālayaṃ|",
    "202:227": "ye bhajanti sadā smṛtvā dhyātvā natvā jinālayaṃ||113||",
    "202:228": "drutaṃ saṃbodhimāsādya saṃbuddhapadamāpnuyuḥ|",
    "202:229": "iti satyaṃ samākhyātaṃ sarvairapi munīśvaraiḥ||114||",
    "202:230": "śrutvānumodya taṃ dharmadhātuṃ smṛtvā bhajantvalaṃ|",
    "202:231": "subhāṣitamidaṃ yepi śrutvānumoditāśayāḥ||115||",
    "202:232": "dharmadhātumanusmṛtvā dhyātvā bhajanti sarvadā|",
    "202:233": "te'pi caitatmahatpuṇyapariśuddhatrimaṇḍalāḥ||116||",
    "202:234": "bhadraśrīsadguṇādhārāścaturbrahmavihāriṇaḥ|",
    "202:235": "bodhisattvā mahāsattvā mahābhijñāḥ śubhendriyāḥ||117||",
    "202:236": "drutaṃ saṃbodhimāsādya saṃbuddhapadamāpnuyuḥ|",
    "202:237": "iti me guruṇādiṣṭaṃ śrutaṃ mayā tathocyate||118||",
    "202:238": "tvamapīdaṃ sadā lokā śrāvayitvānumodaya|",
    "202:239": "etatpuṇyānubhāvena sarvatra sarvadāpi te||119||",
    "202:240": "nirutpātaṃ śubhotsāhaṃ bhavennūnaṃ narādhipaḥ|",
    "202:241": "iti tenārhatādiṣṭaṃ śrutvāśoko nṛpo mudā||120||",
    "202:242": "tatheti prativijñapya prābhyanandat sapārṣadaḥ|",
    "202:243": "tataḥ sarve'pi te lokā niśamyaitatsubhāṣitaṃ||121||",
    "202:244": "anumodya mahotsāhaiḥ saṃcerire śubhe sadā|",
    "202:245": "tadaitatpuṇyabhāvena sarvatra tatra sarvadā||122||",
    "202:246": "nirutpātaṃ śubhotsāhaṃ prāvarttata nirantaraṃ|",
    "202:247": "ityādiśya mahābhijño jayaśrīḥ sa mahāmatiḥ||123||",
    "202:248": "sarvānstān sāṃdhikān paśyan punarevaṃ samādiśat|",
    "202:249": "yatredaṃ dharmmasāṃkathyaṃ prāvarttayet kalāvapi||124||",
    "202:250": "bhāṣetya śṛṇuyādyaśca śrāvayedyaḥ pracārayet|",
    "202:251": "eteṣāṃ tatra sarveṣāṃ saṃbuddhāḥ sakalāḥ sadā||125||",
    "202:252": "kṛpā dṛṣṭyā samālokya prakuryurbhadramābhavaṃ|",
    "202:253": "sarvā pāramitā devyasteṣāṃ tatra sadā śivaṃ||126||",
    "202:254": "kṛtvā saṃbodhisaṃbhāraṃ pūrayeyuryathākramaṃ|",
    "202:255": "sarve'pi bodhisattvāśca pratyekasugatā api||127||",
    "202:256": "arhanto yoginasteṣāṃ prakuryurmaṅgalaṃ sadā|",
    "202:257": "sarve lokādhipāścāpi sarve cāpi maharṣayaḥ||128||",
    "202:258": "tatra teṣāṃ hi sarveṣāṃ kuryuḥ samīkṣya maṅgalaṃ|",
    "202:259": "sarve devādhipāścāpi sarvadaityādhipā api||129||",
    "202:260": "tathā sarve'pi gandharvāḥ sarvayakṣādhipā api|",
    "202:261": "garuḍā nāgarājāśca kumbhāṇḍādhīśvarā api||130||",
    "202:262": "samīkṣya sarvadā teṣāṃ rakṣāṃ kuryuḥ samantataḥ|",
    "202:263": "sarvāśca mātṛkā devyaḥ sabhairavagaṇā api||131||",
    "202:264": "kṛtvā rakṣāṃ sadā teṣāṃ kuryurbhadraṃ samantataḥ|",
    "202:265": "sarve grahāśca tārāśca siddhā vidyādharā api||132||",
    "202:266": "sādhyāścāpi sadālokya teṣāṃ kuryuḥ sumaṅgalaṃ|",
    "202:267": "bhūtapretapiśācāśca duṣṭā māragaṇā api||133||",
    "202:268": "vīkṣya teṣāṃ prasannāste rakṣāṃ kuryuḥ sadā mudā|",
    "202:269": "svayambhūguṇamāhātmya sāṃkathyaṃ yo'likhet mudā||134||",
    "202:270": "tenāpi likhitaṃ sarva mahāyānasubhāṣitaṃ|",
    "202:271": "lekhāpitaṃ ca yenedaṃ dharmadhātusubhāṣitaṃ||135||",
    "202:272": "tenāpi sakalaṃ sūtraṃ lekhāpitaṃ bhaved dhruvaṃ|",
    "202:273": "likhitaṃ cāpi yecedaṃ pratiṣṭhāpya yathāvidhi||136||",
    "202:274": "śuddhasthāne gṛhe sthāpya pūjāṅgaiḥ sarvadārcitaṃ|",
    "202:275": "tenārhanto jināḥ sarve pratyekasugatā api||137||",
    "202:276": "sasaṃghā bodhisattvāśca bhavanti pūjitāḥ khalu|",
    "202:277": "yaścāpīdaṃ svayaṃ dhṛtvā parebhyo'pi samādiśat||138||",
    "202:278": "bhāvayet satataṃ smṛtvā dhyātvāpi praṇamenmudā|",
    "202:279": "tasya sarvamunīndro hi pratyekasugatā api||139||",
    "202:280": "arhanto bodhisattvāśca tuṣṭā dadyuḥ samīhitaṃ|",
    "202:281": "yaścaitadupadeṣṭāraṃ sarvāśca śrāvakānapi||140||",
    "202:282": "yathāvidhi sa samabhyarcya bhājanaiḥ samatoṣayet|",
    "202:283": "tena sarve'pi saṃbuddhāḥ pratyekasugatā api||141||",
    "202:284": "arhanto bhikṣavaḥ sarve yogino brahmacāriṇaḥ|",
    "202:285": "bodhisattvāśca sarve'pi vratino yatayo'pi ca||142||",
    "202:286": "arcitā bhojitāstuṣṭā bhaveyuranumoditāḥ|",
    "202:287": "kimevaṃ vahunoktena sarve buddhā munīśvarāḥ||143||",
    "202:288": "sarvāstārāśca devyo'pi sarvasaṃghā jinātmajāḥ|",
    "202:289": "nityaṃ teṣāṃ kṛpā dṛṣṭayā samālokyānumoditāḥ||144||",
    "202:290": "rakṣāṃ vidhāya sarvatra varaṃ dadyuḥ samīhitaṃ||145||",
    "202:291": "sarve lokādhipāścāpi sarve devā surādhipāḥ|",
    "202:292": "rakṣāṃ kṛtvā varaṃ dadyusteṣāṃ saddharmasādhane||146||",
    "202:293": "rājāno'pi sadā teṣāṃ rakṣā kṛtvānumoditāḥ|",
    "202:294": "yathābhivāñchitaṃ datvā pālayeyuḥ sadādarāt||147||",
    "202:295": "mantriṇo'pi sadā teṣāṃ sāmātyasacivānugāḥ|",
    "202:296": "sabhṛtyasainyabhaṭṭāśca bhaveyurhitakāriṇaḥ||148||",
    "202:297": "sarve vaiśyāśca sarvārthabharttāraḥsyu suhṛnpriyāḥ|",
    "202:298": "śreṣṭimahājanāḥ sarve bhaveyurhitakāriṇaḥ||149||",
    "202:299": "dviṣopi dāsatāṃ yāyurdṛṣṭāśca syurhitāśayāḥ|",
    "202:300": "evamanyepi lokāśca servva syurmaitramānasāḥ||150||",
    "202:301": "paśavaḥ pakṣiṇaścāpi sarvakīṭāśca jantavaḥ|",
    "202:302": "naiva teṣāṃ viruddhā syuḥ bhaveyurhitaśaṃsina||151||",
    "202:303": "evaṃ sarvatra lokeṣu teṣāṃ saddharmasādhināṃ|",
    "202:304": "nirutpātaṃ śubhotsāhaṃ saumāṅgalyaṃ sadā bhavet||152||",
    "202:305": "evaṃ bhadrataraṃ puṇyaṃ svayabhūṃbhavanodbhavaṃ|",
    "202:306": "natvā taṃ trijagannāthaṃ bhajadhvaṃ sarvadā mudā||153||",
    "202:307": "ye tasya śaraṇe sthitvā smṛtvā dhyātvā samāhitāḥ|",
    "202:308": "nāmāpi ca samuccārya bhajanti śraddhayā sadā||154||",
    "202:309": "teṣāṃ trinyapi ratnāni suprasannāni sarvadā|",
    "202:310": "kṛpā dṛṣṭayā samālokya kṛtvā deyuḥ sadā śubhaṃ||155||",
    "202:311": "iti śāstrāsamādiṣṭaṃ jayaśriyā niśamyate|",
    "202:312": "jineśvarī pramukhāḥ saṃghā sarve nandanprabodhitāḥ||156||",
    "202:313": "sarvāvatī sabhā sāpi śrutvaitat saṃprasāditāḥ|",
    "202:314": "tatheti prativijñapya prābhyanandan prabodhitāḥ||157||",
    "202:315": "tataste sakalā lokāḥ samutthāya prasāditāḥ|",
    "202:316": "jayaśriya sasaṃghaṃ taṃ natvā svasvāśramaṃ yayuḥ||158||",
    "202:317": "tatra nityamupetyatyarddhyā sasaṃghaḥ sajinātmajā|",
    "202:318": "snātvā sarveṣu tīrtheṣu dhṛtvā vrataṃ yathāvidhi||159||",
    "202:319": "tato'ṣṭau vītarāgāṃśca devīṃ cāpi khagānanāṃ|",
    "202:320": "pañcamā devatāścāpi yathāvidhi samarccayan||160||",
    "202:321": "tathā śāntikarācārya caitya mañjuśriyo'pi ca|",
    "202:322": "dharmādhātuṃ samārādhya dhyātvābhyarcya sadābhajat||161||",
    "202:323": "tadaitatpuṇyabhāvena viṣaye tatra sarvadā|",
    "202:324": "nirutpātaṃ śubhotsāhaṃ prāvarttata samaṃtataḥ||162||",
    "202:325": "tataścāsau mahābhijñā jayaśrīḥ sugatātmajaḥ|",
    "202:326": "sarvānstān sāṃdhikān paśyan punarevaṃ samādiśat||163||",
    "202:327": "yatredaṃ dharmasāṃkathyaṃ pracāritaṃ svayaṃbhuvaḥ|",
    "202:328": "tatraittpuṇyabhāvena bhavatu sarvadā śubhaṃ||164||",
    "202:329": "saṃbuddhāstatra sarve'pi pratyekasugatā api|",
    "202:330": "arhanto bodhisattvāśca kurvantu maṃṅgalaṃ sadā||165||",
    "202:331": "sarve lokādhipāścāpi sarve cāpi maharṣayaḥ|",
    "202:332": "samālokya sadā tatra prakurvantu sumaṅgalaṃ||166||",
    "202:333": "kāle varṣantu meghāśca bhūyācchaśyavatī mahī|",
    "202:334": "nirutpātaṃ subhikṣyaṃ ca bhavantu tatra sarvadā||167||",
    "202:335": "rājā bhavatu dhārmmiṣṭho mantriṇo nīticāriṇaḥ|",
    "202:336": "sarve lokāḥsuvṛttiṣṭhā bhavantu dharmasādhinaḥ||168||",
    "202:337": "sarve sattvāḥ samācārāḥ saṃbodhivihitāśayāḥ|",
    "202:338": "triratnabhajanaṃ kṛtvā saṃcarantāṃ sadā śubhe||169||",
    "202:339": "iti jayaśriyādiṣṭaṃ śrutvā sarve'pi sāṃdhikāḥ|",
    "202:340": "evamastviti prābhāṣya prābhyanandanprasāditāḥ||170||",
    "202:341": "iti śrī dharmmadhātusvayambhūtpattidharmmamāhātmyasubhāṣitasūtraṃ daśama adhyāyaḥ samāptaḥ||"
}