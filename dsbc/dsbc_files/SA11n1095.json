{
  "SA11n1095:0": "8 dhyānapāramitā nāma aṣṭamaḥ paricchedaḥ |",
  "SA11n1095:1": "vardhayitvaivamutsāhaṃ samādhau sthāpayenmanaḥ |",
  "SA11n1095:2": "vikṣiptacittastu naraḥ kleśadaṃṣṭrāntare sthitaḥ ||1 ||",
  "SA11n1095:3": "kāyacittavivekena vikṣepasya na saṃbhavaḥ |",
  "SA11n1095:4": "tasmāllokaṃ parityajya vitarkān parivarjayet ||2 ||",
  "SA11n1095:5": "snehānna tyajyate loko lābhādiṣu ca tṛṣṇayā |",
  "SA11n1095:6": "tasmādetatparityāge vidvānevaṃ vibhāvayet ||3 ||",
  "SA11n1095:7": "śamathena vipaśyanāsuyuktaḥ",
  "SA11n1095:8": "kurute kleśavināśamityavetya |",
  "SA11n1095:9": "śamathaḥ prathamaṃ gaveṣaṇīyaḥ",
  "SA11n1095:10": "sa ca loke nirapekṣayābhiratyā ||4 ||",
  "SA11n1095:11": "kasyānityeṣvanityasya sneho bhavitumarhati |",
  "SA11n1095:12": "yena janmasahasrāṇi draṣṭavyo na punaḥ priyaḥ ||5 ||",
  "SA11n1095:13": "apaśyannaratiṃ yāti samādhau na ca tiṣṭhati |",
  "SA11n1095:14": "na ca tṛpyati dṛṣṭvāpi pūrvavadbādhyate tṛṣā ||6 ||",
  "SA11n1095:15": "na paśyati yathābhūtaṃ saṃvegādavahīyate |",
  "SA11n1095:16": "dahyate tena śokena priyasaṃgamakāṅkṣayā ||7 ||",
  "SA11n1095:17": "taccintayā mudhā yāti hrasvamāyurmuhurmuhuḥ |",
  "SA11n1095:18": "aśāśvatena dharmeṇa dharmo bhraśyati śāśvataḥ ||8 ||",
  "SA11n1095:19": "bālaiḥ sabhāgacarito niyataṃ yāti durgatim |",
  "SA11n1095:20": "neṣyate viṣabhāgaśca kiṃ prāptaṃ bālasaṃgamāt ||9 ||",
  "SA11n1095:21": "kṣaṇādbhavanti suhṛdo bhavanti ripavaḥ kṣaṇāt |",
  "SA11n1095:22": "toṣasthāne prakupyanti durārādhāḥ pṛthagjanāḥ ||10 ||",
  "SA11n1095:23": "hitamuktāḥ prakupyanti vārayanti ca māṃ hitāt |",
  "SA11n1095:24": "atha na śrūyate teṣāṃ kupitā yānti durgatim ||11 ||",
  "SA11n1095:25": "īrṣyotkṛṣṭātsamāddvandvo hīnānmānaḥ stutermadaḥ |",
  "SA11n1095:26": "avarṇātpratighaśceti kadā bālāddhitaṃ bhavet ||12 ||",
  "SA11n1095:27": "ātmotkarṣaḥ parāvarṇaḥ saṃsāraratisaṃkathā |",
  "SA11n1095:28": "ityādyavaśyamaśubhaṃ kiṃcidbālasya bālataḥ ||13 ||",
  "SA11n1095:29": "evaṃ tasyāpi tatsaṅgāttenānarthasamāgamaḥ |",
  "SA11n1095:30": "ekākī vihariṣyāmi sukhamakliṣṭamānasaḥ ||14 ||",
  "SA11n1095:31": "bālāddūraṃ palāyeta prāptamārādhayetpriyaiḥ |",
  "SA11n1095:32": "na saṃstavānubandhena kiṃ tūdāsīnasādhuvat ||15 ||",
  "SA11n1095:33": "dharmārthamātramādāya bhṛṅgavat kusumānmadhu |",
  "SA11n1095:34": "apūrva iva sarvatra vihariṣyāmyasaṃstutaḥ ||16 ||",
  "SA11n1095:35": "lābhī ca satkṛtaścāhamicchanti bahavaśca mām |",
  "SA11n1095:36": "iti martyasya saṃprāptānmaraṇājjāyate bhayam ||17 ||",
  "SA11n1095:37": "yatra yatra ratiṃ yāti manaḥ sukhavimohitam |",
  "SA11n1095:38": "tattatsahasraguṇitaṃ duḥkhaṃ bhūtvopatiṣṭhati ||18 ||",
  "SA11n1095:39": "tasmātprājño na tāmicchedicchāto jāyate bhayam |",
  "SA11n1095:40": "svayameva ca yātyetaddhairyaṃ kṛtvā pratīkṣatām ||19 ||",
  "SA11n1095:41": "bahavo lābhino'bhūvan bahavaśca yaśasvinaḥ |",
  "SA11n1095:42": "saha lābhayaśobhiste na jñātāḥ kva gatā iti ||20 ||",
  "SA11n1095:43": "māmevānye jugupsanti kiṃ prahṛṣyāmyahaṃ stutaḥ |",
  "SA11n1095:44": "māmevānye praśaṃsanti kiṃ viṣīdāmi ninditaḥ ||21 ||",
  "SA11n1095:45": "nānādhimuktikāḥ sattvā jinairapi na toṣitāḥ |",
  "SA11n1095:46": "kiṃ punarmādṛśairajñaistasmātkiṃ lokacintayā ||22 ||",
  "SA11n1095:47": "nindantyalābhinaṃ sattvamavadhyāyanti lābhinam |",
  "SA11n1095:48": "prakṛtyā duḥkhasaṃvāsaiḥ kathaṃ tairjāyate ratiḥ ||23 ||",
  "SA11n1095:49": "na bālaḥ kasyacinmitramiti coktaṃ tathāgataiḥ |",
  "SA11n1095:50": "na svārthena vinā prītiryasmādbālasya jāyate ||24 ||",
  "SA11n1095:51": "svārthadvāreṇa yā prītirātmārthaṃ prītireva sā |",
  "SA11n1095:52": "dravyanāśe yathodvegaḥ sukhahānikṛto hi saḥ ||25 ||",
  "SA11n1095:53": "nāvadhyāyanti taravo na cārādhyāḥ prayatnataḥ",
  "SA11n1095:54": "kadā taiḥ sukhasaṃvāsaiḥ saha vāso bhavenmama ||26 ||",
  "SA11n1095:55": "śūnyadevakule sthitvā vṛkṣamūle guhāsu vā |",
  "SA11n1095:56": "kadānapekṣo yāsyāmi pṛṣṭhato'navalokayan ||27 ||",
  "SA11n1095:57": "amameṣu pradeśeṣu vistīrṇeṣu svabhāvataḥ |",
  "SA11n1095:58": "svacchandacāryanilayo vihariṣyāmyahaṃ kadā ||28 ||",
  "SA11n1095:59": "mṛtpātramātravibhavaścaurāsaṃbhogacīvaraḥ |",
  "SA11n1095:60": "nirbhayo vihariṣyāmi kadā kāyamagopayan ||29 ||",
  "SA11n1095:61": "kāyabhūmiṃ nijāṃ gatvā kaṅkālairaparaiḥ saha |",
  "SA11n1095:62": "svakāyaṃ tulayiṣyāmi kadā śatanadharmiṇam ||30 ||",
  "SA11n1095:63": "ayameva hi kāyo me evaṃ pūtirbhaviṣyati |",
  "SA11n1095:64": "śṛgālā api yadgandhānnopasarpeyurantikam ||31 ||",
  "SA11n1095:65": "asyaikasyāpi kāyasya sahajā asthikhaṇḍakāḥ |",
  "SA11n1095:66": "pṛthak pṛthaggamiṣyanti kimutānyaḥ priyo janaḥ ||32 ||",
  "SA11n1095:67": "eka utpadyate janturmriyate caika eva hi |",
  "SA11n1095:68": "nānyasya tadvyathābhāgaḥ kiṃ priyairvighnakārakaiḥ ||33 ||",
  "SA11n1095:69": "adhvānaṃ pratipannasya yathāvāsaparigrahaḥ |",
  "SA11n1095:70": "tathā bhavādhvagasyāpi janmāvāsaparigrahaḥ ||34 ||",
  "SA11n1095:71": "caturbhiḥ puruṣairyāvatsa na nirdhāryate tataḥ |",
  "SA11n1095:72": "āśocyamāno lokena tāvadeva vanaṃ vrajet ||35 ||",
  "SA11n1095:73": "asaṃstavāvirodhābhyāmeka eva śarīrakaḥ |",
  "SA11n1095:74": "purvameva mṛto loke mriyamāṇo na śocati ||36 ||",
  "SA11n1095:75": "na cāntikacarāḥ kecicchocantaḥ kurvate vyathām |",
  "SA11n1095:76": "buddhādyanusmṛtiṃ cāsya vikṣipanti na kecana ||37 ||",
  "SA11n1095:77": "tasmādekākitā ramyā nirāyāsā śivodayā |",
  "SA11n1095:78": "sarvavikṣepaśamanī sevitavyā mayā sadā ||38 ||",
  "SA11n1095:79": "sarvānyacintānirmuktaḥ svacittaikāgramānasaḥ |",
  "SA11n1095:80": "samādhānāya cittasya prayatiṣye damāya ca ||39 ||",
  "SA11n1095:81": "kāmā hyanarthajanakā iha loke paratra ca |",
  "SA11n1095:82": "iha bandhavadhocchedairnarakādau paratra ca ||40 ||",
  "SA11n1095:83": "yadarthaṃ dūtadūtīnāṃ kṛtāñjaliranekadhā |",
  "SA11n1095:84": "na ca pāpamakīrtirvā yadarthaṃ gaṇitā purā ||41 ||",
  "SA11n1095:85": "prakṣiptaśca bhaye'pyātmā draviṇaṃ ca vyayīkṛtam |",
  "SA11n1095:86": "yānyeva ca pariṣvajya babhūvottamanirvṛtiḥ ||42 ||",
  "SA11n1095:87": "tānyevāsthīni nānyāni svādhīnānyamamāni ca |",
  "SA11n1095:88": "prakāmaṃ saṃpariṣvajya kiṃ na gacchasi nirvṛtim ||43 ||",
  "SA11n1095:89": "unnāmyamānaṃ yatnādyannīyamānamadho hriyā |",
  "SA11n1095:90": "purā dṛṣṭamadṛṣṭaṃ vā mukhaṃ jālikayāvṛtam ||44 ||",
  "SA11n1095:91": "tanmukhaṃ tvatparikleśamasahadbhirivādhunā |",
  "SA11n1095:92": "gṛdhrairvyaktīkṛtaṃ paśya kimidānīṃ palāyase ||45 ||",
  "SA11n1095:93": "paracakṣurnipātebhyo'pyāsīdyatparirakṣitam |",
  "SA11n1095:94": "tadadya bhakṣitaṃ yāvat kimīrṣyālo na rakṣasi ||46 ||",
  "SA11n1095:95": "māṃsocchrayamimaṃ dṛṣṭvā gṛdhrairanyaiśca bhakṣitam |",
  "SA11n1095:96": "āhāraḥ pūjyate'nyeṣāṃ srakcandanavibhūṣaṇaiḥ ||47 ||",
  "SA11n1095:97": "niścalādapi te trāsaḥ kaṅkālādevamīkṣitāt |",
  "SA11n1095:98": "vetāleneva kenāpi cālyamānādbhayaṃ na kim ||48 ||",
  "SA11n1095:99": "ekasmādaśanādeṣāṃ lālāmedhyaṃ ca jāyate |",
  "SA11n1095:100": "tatrāmedhyamaniṣṭaṃ te lālāpānaṃ kathaṃ priyam ||49 ||",
  "SA11n1095:101": "tūlagarbhairmṛdusparśai ramante nopadhānakaiḥ |",
  "SA11n1095:102": "durgandhaṃ na sravantīti kāmino'medhyamohitāḥ ||50 ||",
  "SA11n1095:103": "yatra cchanne'pyayaṃ rāgastadacchannaṃ kimapriyam |",
  "SA11n1095:104": "na cetprayojanaṃ tena kasmācchannaṃ vimṛdyate ||51 ||",
  "SA11n1095:105": "yadi te nāśucau rāgaḥ kasmādāliṅgase'param |",
  "SA11n1095:106": "māṃsakardamasaṃliptaṃ snāyubaddhāsthipañjaram ||52 ||",
  "SA11n1095:107": "svameva bahvamedhyaṃ te tenaiva dhṛtimācara |",
  "SA11n1095:108": "amedhyabhastrāmaparāṃ gūthaghasmara vismara ||53 ||",
  "SA11n1095:109": "māṃsapriyo'hamasyeti draṣṭuṃ spraṣṭuṃ ca vāñchasi |",
  "SA11n1095:110": "acetanaṃ svabhāvena māṃsaṃ tvaṃ kathamicchasi ||54 ||",
  "SA11n1095:111": "yadicchasi na taccittaṃ draṣṭuṃ spraṣṭuṃ ca śakyate |",
  "SA11n1095:112": "yacca śakyaṃ na tadvetti kiṃ tadāliṅgase mudhā ||55 ||",
  "SA11n1095:113": "nāmedhyamayamanyasya kāyaṃ vetsītyanadbhutam |",
  "SA11n1095:114": "svāmedhyamayameva tvaṃ taṃ nāvaiṣīti vismayaḥ ||56 ||",
  "SA11n1095:115": "vighanārkāṃśuvikacaṃ muktvā taruṇapaṅkajam |",
  "SA11n1095:116": "amedhyaśauṇḍacittasya kā ratirgūthapañjare ||57 ||",
  "SA11n1095:117": "mṛdādyamedhyaliptatvādyadi na spraṣṭumicchasi |",
  "SA11n1095:118": "yatastannirgataṃ kāyāttaṃ spraṣṭuṃ kathamicchasi ||58 ||",
  "SA11n1095:119": "yadi te nāśucau rāgaḥ kasmādāliṅgase param |",
  "SA11n1095:120": "amedhyakṣetrasaṃbhūtaṃ tadbījaṃ tena vardhitam ||59 ||",
  "SA11n1095:121": "amedhyabhavamalpatvānna vāñchasyaśuciṃ kṛmim |",
  "SA11n1095:122": "bahvamedhyamayaṃ kāyamamedhyajamapīcchasi ||60 ||",
  "SA11n1095:123": "na kevalamamedhyatvamātmīyaṃ na jugupsasi |",
  "SA11n1095:124": "amedhyabhāṇḍānaparān gūthaghasmara vāñchasi ||61 ||",
  "SA11n1095:125": "karpūrādiṣu hṛdyeṣu śālyannavyañjaneṣu vā |",
  "SA11n1095:126": "mukhakṣiptavisṛṣṭeṣu bhūmirapyaśucirmatā ||62 ||",
  "SA11n1095:127": "yadi pratyakṣamapyetadamedhyaṃ nādhimucyase |",
  "SA11n1095:128": "śmaśāne patitān ghorān kāyān paśyāparānapi ||63 ||",
  "SA11n1095:129": "carmaṇyutpāṭite yasmādbhayamutpadyate mahat |",
  "SA11n1095:130": "kathaṃ jñātvāpi tatraiva punarutpadyate ratiḥ ||64 ||",
  "SA11n1095:131": "kāye nyasto'pyasau gandhaścandanādeva nānyataḥ |",
  "SA11n1095:132": "anyadīyena gandhena kasmādanyatra rajyase ||65 ||",
  "SA11n1095:133": "yadi svabhāvadaurgandhyādrāgo nātra śivaṃ nanu |",
  "SA11n1095:134": "kimanartharucirlokastaṃ gandhenānulimpati ||66 ||",
  "SA11n1095:135": "kāyasyātra kimāyātaṃ sugandhi yadi candanam |",
  "SA11n1095:136": "anyadīyena gandhena kasmādanyatra rajyate ||67 ||",
  "SA11n1095:137": "yadi keśanakhairdīrghairdantaiḥ samalapāṇḍuraiḥ |",
  "SA11n1095:138": "malapaṅkadharo nagnaḥ kāyaḥ prakṛtibhīṣaṇaḥ ||68 ||",
  "SA11n1095:139": "sa kiṃ saṃskriyate yatnādātmaghātāya śastravat |",
  "SA11n1095:140": "ātmavyāmohanodyuktairunmattairākulā mahī ||69 ||",
  "SA11n1095:141": "kaṅkālān katiciddṛṣṭvā śmaśāne kila te ghṛṇā |",
  "SA11n1095:142": "grāmaśmaśāne ramase calatkaṅkālasaṃkule ||70 ||",
  "SA11n1095:143": "evaṃ cāmedhyamapyetadvinā mūlyaṃ na labhyate |",
  "SA11n1095:144": "tadarthamarjanāyāso narakādiṣu ca vyathā ||71 ||",
  "SA11n1095:145": "śiśornārjanasāmarthyaṃ kenāsau yauvane sukhī |",
  "SA11n1095:146": "yātyarjanena tāruṇyaṃ vṛddhaḥ kāmaiḥ karoti kim ||72 ||",
  "SA11n1095:147": "keciddināntavyāpāraiḥ pariśrāntāḥ kukāminaḥ |",
  "SA11n1095:148": "gṛhamāgatya sāyāhne śerate sma mṛtā iva ||73 ||",
  "SA11n1095:149": "daṇḍayātrābhirapare pravāsakleśaduḥkhitāḥ |",
  "SA11n1095:150": "vatsararaipi nekṣante putradārāṃstadarthinaḥ ||74 ||",
  "SA11n1095:151": "yadarthameva vikrīta ātmā kāmavimohitaiḥ |",
  "SA11n1095:152": "tanna prāptaṃ mudhaivāyurnītaṃ tu parakarmaṇā ||75 ||",
  "SA11n1095:153": "vikrītasvātmabhāvānāṃ sadā preṣaṇakāriṇām |",
  "SA11n1095:154": "prasūyante striyo'nyeṣāmaṭavīviṭapādiṣu ||76 ||",
  "SA11n1095:155": "raṇaṃ jīvitasaṃdehaṃ viśanti kila jīvitum |",
  "SA11n1095:156": "mānārthaṃ dāsatāṃ yānti mūḍhāḥ kāmaviḍambitāḥ ||77 ||",
  "SA11n1095:157": "chidyante kāminaḥ kecidanye śūlasamarpitāḥ |",
  "SA11n1095:158": "dṛśyante dahyamānāśca hanyamānāśca śaktibhiḥ ||78 ||",
  "SA11n1095:159": "arjanarakṣaṇanāśaviṣādai-",
  "SA11n1095:160": "rarthamanarthamanantamavehi |",
  "SA11n1095:161": "vyagratayā dhanasaktamatīnāṃ",
  "SA11n1095:162": "nāvasaro bhavaduḥkhavimukteḥ ||79 ||",
  "SA11n1095:163": "evamādīnavo bhūyānalpāsvādastu kāminām |",
  "SA11n1095:164": "śakaṭaṃ vahato yadvatpaśorghāsalavagrahaḥ ||80 ||",
  "SA11n1095:165": "tasyāsvādalavasyārthe yaḥ paśorapyadurlabhaḥ |",
  "SA11n1095:166": "hatā daivahateneyaṃ kṣaṇasaṃpatsudurlabhā ||81 ||",
  "SA11n1095:167": "avaśyaṃ ganturalpasya narakādiprapātinaḥ |",
  "SA11n1095:168": "kāyasyārthe kṛto yo'yaṃ sarvakālaṃ pariśramaḥ ||82 ||",
  "SA11n1095:169": "tataḥ koṭiśatenāpi śramabhāgena buddhatā |",
  "SA11n1095:170": "caryāduḥkhānmahadduḥkhaṃ sā ca bodhirna kāminām ||83 ||",
  "SA11n1095:171": "na śastraṃ na viṣaṃ nāgnirna prapāto na vairiṇaḥ |",
  "SA11n1095:172": "kāmānāmupamāṃ yānti narakādivyathāsmṛteḥ ||84 ||",
  "SA11n1095:173": "evamudvijya kāmebhyo viveke janayedratim |",
  "SA11n1095:174": "kalahāyāsaśūnyāsu śāntāsu vanabhūmiṣu ||85 ||",
  "SA11n1095:175": "dhanyaiḥ śaśāṅkakaracandanaśītaleṣu",
  "SA11n1095:176": "ramyeṣu harmyavipuleṣu śilātaleṣu |",
  "SA11n1095:177": "niḥśabdasaumyavanamārutavījyamānaiḥ",
  "SA11n1095:178": "caṃkramyate parahitāya vicintyate ca ||86 ||",
  "SA11n1095:179": "vihṛtya yatra kvacidiṣṭakālaṃ",
  "SA11n1095:180": "śūnyālaye vṛkṣatale guhāsu |",
  "SA11n1095:181": "parigraharakṣaṇakhedamuktaḥ",
  "SA11n1095:182": "caratyapekṣāvirato yatheṣṭam ||87 ||",
  "SA11n1095:183": "svacchandacāryanilayaḥ pratibaddho na kasyacit |",
  "SA11n1095:184": "yatsaṃtoṣasukhaṃ bhuṅkte tadindrasyāpi durlabham ||88 ||",
  "SA11n1095:185": "evamādibhirākārairvivekaguṇabhāvanāt |",
  "SA11n1095:186": "upaśāntavitarkaḥ san bodhicittaṃ tu bhāvayet ||89 ||",
  "SA11n1095:187": "parātmasamatāmādau bhāvayedevamādarāt |",
  "SA11n1095:188": "samaduḥkhasukhāḥ sarve pālanīyā mayātmavat ||90 ||",
  "SA11n1095:189": "hastādibhedena bahuprakāraḥ",
  "SA11n1095:190": "kāyo yathaikaḥ paripālanīyaḥ |",
  "SA11n1095:191": "tathā jagadbhinnamabhinnaduḥkha-",
  "SA11n1095:192": "sukhātmakaṃ sarvamidaṃ tathaiva ||91 ||",
  "SA11n1095:193": "yadyapyanyeṣu deheṣu madduḥkhaṃ na prabādhate |",
  "SA11n1095:194": "tathāpi tadduḥkhameva mamātmasnehaduḥsaham ||92 ||",
  "SA11n1095:195": "tathā yadyapyasaṃvedyamanyadduḥkhaṃ mayātmanā |",
  "SA11n1095:196": "tathāpi tasya tadduḥkhamātmasnehena duḥsaham ||93 ||",
  "SA11n1095:197": "mayānyaduḥkhaṃ hantavyaṃ duḥkhatvādātmaduḥkhavat |",
  "SA11n1095:198": "anugrāhyā mayānye'pi sattvatvādātmasattvavat ||94 ||",
  "SA11n1095:199": "yadā mama pareṣāṃ ca tulyameva sukhaṃ priyam |",
  "SA11n1095:200": "tadātmanaḥ ko viśeṣo yenātraiva sukhodyamaḥ ||95 ||",
  "SA11n1095:201": "yadā mama pareṣāṃ ca bhayaṃ duḥkhaṃ ca na priyam |",
  "SA11n1095:202": "tadātmanaḥ ko viśeṣo yattaṃ rakṣāmi netaram ||96 ||",
  "SA11n1095:203": "tadduḥkhena na me bādhetyato yadi na rakṣyate |",
  "SA11n1095:204": "nāgāmikāyaduḥkhānme bādhā tatkena rakṣyate ||97 ||",
  "SA11n1095:205": "ahameva tadāpīti mithyeyaṃ parikalpanā |",
  "SA11n1095:206": "anya eva mṛto yasmādanya eva prajāyate ||98 ||",
  "SA11n1095:207": "yadi tasyaiva yadduḥkhaṃ rakṣyaṃ tasyaiva tanmatam |",
  "SA11n1095:208": "pādaduḥkhaṃ na hastasya kasmāttattena rakṣyate ||99 ||",
  "SA11n1095:209": "ayuktamapi cedetadahaṃkārātpravartate |",
  "SA11n1095:210": "tadayuktaṃ nivartyaṃ tatsvamanyacca yathābalam ||100 ||",
  "SA11n1095:211": "saṃtānaḥ samudāyaśca paṅktisenādivanmṛṣā |",
  "SA11n1095:212": "yasya duḥkhaṃ sa nāstyasmātkasya tatsvaṃ bhaviṣyati ||101 ||",
  "SA11n1095:213": "asvāmikāni duḥkhāni sarvāṇyevāviśeṣataḥ |",
  "SA11n1095:214": "duḥkhatvādeva vāryāṇi niyamastatra kiṃkṛtaḥ ||102 ||",
  "SA11n1095:215": "duḥkhaṃ kasmānnivāryaṃ cetsarveṣāmavivādataḥ |",
  "SA11n1095:216": "vāryaṃ cetsarvamapyevaṃ na cedātmāpi sattvavat ||103 ||",
  "SA11n1095:217": "kṛpayā bahu duḥkhaṃ cetkasmādutpadyate balāt |",
  "SA11n1095:218": "jagadduḥkhaṃ nirūpyedaṃ kṛpāduḥkhaṃ kathaṃ bahu ||104 ||",
  "SA11n1095:219": "bahūnāmekaduḥkhena yadi duḥkhaṃ vigacchati |",
  "SA11n1095:220": "utpādyameva tadduḥkhaṃ sadayena parātmanoḥ ||105 ||",
  "SA11n1095:221": "ataḥ supuṣpacandreṇa jānatāpi nṛpāpadam |",
  "SA11n1095:222": "ātmaduḥkhaṃ na nihataṃ bahūnāṃ duḥkhināṃ vyayāt ||106 ||",
  "SA11n1095:223": "evaṃ bhāvitasaṃtānāḥ paraduḥkhasamapriyāḥ |",
  "SA11n1095:224": "avīcimavagāhante haṃsāḥ padmavanaṃ yathā ||107 ||",
  "SA11n1095:225": "mucyamāneṣu sattveṣu ye te prāmodyasāgarāḥ |",
  "SA11n1095:226": "taireva nanu paryāptaṃ mokṣeṇārasikena kim ||108 ||",
  "SA11n1095:227": "ataḥ parārthaṃ kṛtvāpi na mado na ca vismayaḥ |",
  "SA11n1095:228": "na vipākaphalākāṅkṣā parārthaikāntatṛṣṇayā ||109 ||",
  "SA11n1095:229": "tasmādyathāntaśo'varṇādātmānaṃ gopayāmyaham |",
  "SA11n1095:230": "rakṣācittaṃ dayācittaṃ karomyevaṃ pareṣvapi ||110 ||",
  "SA11n1095:231": "abhyāsādanyadīyeṣu śukraśoṇitabinduṣu |",
  "SA11n1095:232": "bhavatyahamiti jñānamasatyapi hi vastuni ||111 ||",
  "SA11n1095:233": "tathā kāyo'nyadīyo'pi kimātmeti na gṛhyate |",
  "SA11n1095:234": "paratvaṃ tu svakāyasya sthitameva na duṣkaram ||112 ||",
  "SA11n1095:235": "jñātvā sadoṣamātmānaṃ parānapi guṇodadhīn |",
  "SA11n1095:236": "ātmabhāvaparityāgaṃ parādānaṃ ca bhāvayet ||113 ||",
  "SA11n1095:237": "kāyasyāvayavatvena yathābhīṣṭāḥ karādayaḥ |",
  "SA11n1095:238": "jagato'vayavatvena tathā kasmānna dehinaḥ ||114 ||",
  "SA11n1095:239": "yathātmabuddhirabhyāsātsvakāye'sminnirātmake |",
  "SA11n1095:240": "pareṣvapi tathātmatvaṃ kimabhyāsānna jāyate ||115 ||",
  "SA11n1095:241": "evaṃ parārthaṃ kṛtvāpi na mado na ca vismayaḥ |",
  "SA11n1095:242": "ātmānaṃ bhojayitvaiva phalāśā na ca jāyate ||116 ||",
  "SA11n1095:243": "tasmādyathārtiśokāderātmānaṃ goptumicchasi |",
  "SA11n1095:244": "rakṣācittaṃ dayācittaṃ jagatyabhyasyatāṃ tathā ||117 ||",
  "SA11n1095:245": "adhyatiṣṭhadato nāthaḥ svanāmāpyavalokitaḥ |",
  "SA11n1095:246": "parṣacchāradyabhayamapyapanetuṃ janasya hi ||118 ||",
  "SA11n1095:247": "duṣkarānna nivarteta yasmādabhyāsaśaktitaḥ |",
  "SA11n1095:248": "yasyaiva śravaṇātrāsastenaiva na vinā ratiḥ ||119 ||",
  "SA11n1095:249": "ātmānaṃ cāparāṃścaiva yaḥ śīghraṃ trātumicchati |",
  "SA11n1095:250": "sa caretparamaṃ guhyaṃ parātmaparivartanam ||120 ||",
  "SA11n1095:251": "yasminnātmanyatisnehādalpādapi bhayādbhayam |",
  "SA11n1095:252": "na dviṣetkastamātmānaṃ śatruvadho bhayāvahaḥ ||121 ||",
  "SA11n1095:253": "yo māndyakṣutpipāsādipratīkāracikīrṣayā |",
  "SA11n1095:254": "pakṣimatsyamṛgān hanti paripanthaṃ ca tiṣṭhati ||122 ||",
  "SA11n1095:255": "yo lābhasatkriyāhetoḥ pitarāvapi mārayet |",
  "SA11n1095:256": "ratnatrayasvamādadyādyenāvīcīndhano bhavet ||123 ||",
  "SA11n1095:257": "kaḥ paṇḍitastamātmānamicchedrakṣetprapūjayet ||",
  "SA11n1095:258": "na paśyecchatruvaccainaṃ kaścainaṃ pratimānayet ||124 ||",
  "SA11n1095:259": "yadi dāsyāmi kiṃ bhokṣye ityātmārthe piśācatā |",
  "SA11n1095:260": "yadi bhokṣye kiṃ dadāmīti parārthe devarājatā ||125 ||",
  "SA11n1095:261": "ātmārthaṃ pīḍayitvānyaṃ narakādiṣu pacyate |",
  "SA11n1095:262": "ātmānaṃ pīḍayitvā tu parārthaṃ sarvasaṃpadaḥ ||126 ||",
  "SA11n1095:263": "durgatirnīcatā maurkhyaṃ yayaivātmonnatīcchayā |",
  "SA11n1095:264": "tāmevānyatra saṃkrāmya sugatiḥ satkṛtirmatiḥ ||127 ||",
  "SA11n1095:265": "ātmārthaṃ paramājñapya dāsatvādyanubhūyate |",
  "SA11n1095:266": "parārthaṃ tvenamājñapya svāmitvādyanubhūyate ||128 ||",
  "SA11n1095:267": "ye kecidduḥkhitā loke sarve te svasukhecchayā |",
  "SA11n1095:268": "ye kecitsukhitā loke sarve te'nyasukhecchayā ||129 ||",
  "SA11n1095:269": "bahunā vā kimuktena dṛśyatāmidamantaram |",
  "SA11n1095:270": "svārthārthinaśca bālasya muneścānyārthakāriṇaḥ ||130 ||",
  "SA11n1095:271": "na nāma sādhyaṃ buddhatvaṃ saṃsāre'pi kutaḥ sukham |",
  "SA11n1095:272": "svasukhasyānyaduḥkhena parivartamakurvataḥ ||131 ||",
  "SA11n1095:273": "āstāṃ tāvatparo loke dṛṣṭo'pyartho na sidhyati |",
  "SA11n1095:274": "bhṛtyasyākurvataḥ karma svāmino'dadato bhṛtim ||132 ||",
  "SA11n1095:275": "tyaktvānyonyasukhotpādaṃ dṛṣṭādṛṣṭasukhotsavam |",
  "SA11n1095:276": "anyonyaduḥkhanād ghoraṃ duḥkhaṃ gṛhṇanti mohitāḥ ||133 ||",
  "SA11n1095:277": "upadravā ye ca bhavanti loke",
  "SA11n1095:278": "yāvanti duḥkhāni bhayāni caiva |",
  "SA11n1095:279": "sarvāṇi tānyātmaparigraheṇa",
  "SA11n1095:280": "tatkiṃ mamānena parigraheṇa ||134 ||",
  "SA11n1095:281": "ātmānamaparityajya duḥkhaṃ tyaktuṃ na śakyate |",
  "SA11n1095:282": "yathāgnimaparityajya dāhaṃ tyaktuṃ na śakyate ||135 ||",
  "SA11n1095:283": "tasmātsvaduḥkhaśāntyarthaṃ paraduḥkhaśamāya ca |",
  "SA11n1095:284": "dadāmyanyebhya ātmānaṃ parān gṛhṇāmi cātmavat ||136 ||",
  "SA11n1095:285": "anyasaṃbaddhamasmīti niścayaṃ kuru he manaḥ |",
  "SA11n1095:286": "sarvasattvārthamutsṛjya nānyaccintyaṃ tvayādhunā ||137 ||",
  "SA11n1095:287": "na yuktaṃ svārthadṛṣṭyādi tadīyaiścakṣurādibhiḥ |",
  "SA11n1095:288": "na yuktaṃ syandituṃ svārthamanyadīyaiḥ karādibhiḥ ||138 ||",
  "SA11n1095:289": "tena sattvaparo bhūtvā kāye'smin yadyadīkṣase |",
  "SA11n1095:290": "tattadevāpahatyāsmāt parebhyo hitamācara ||139 ||",
  "SA11n1095:291": "hīnādiṣvātmatāṃ kṛtvā paratvamapi cātmani |",
  "SA11n1095:292": "bhāvayerṣyāṃ ca mānaṃ ca nirvikalpena cetasā ||140 ||",
  "SA11n1095:293": "eṣa satkriyate nāhaṃ lābhī nāhamayaṃ yathā |",
  "SA11n1095:294": "stūyate'hamahaṃ nindyo duḥkhito'hamayaṃ sukhī ||141 ||",
  "SA11n1095:295": "ahaṃ karomi karmāṇi tiṣṭhatyeṣa tu susthitaḥ |",
  "SA11n1095:296": "ayaṃ kila mahāṃlloke nīco'haṃ kila nirguṇaḥ ||142 ||",
  "SA11n1095:297": "kiṃ nirguṇena kartavyaṃ sarvasyātmā guṇānvitaḥ |",
  "SA11n1095:298": "santi te yeṣvahaṃ nīcaḥ santi te yeṣvahaṃ varaḥ ||143 ||",
  "SA11n1095:299": "śīladṛṣṭivipattyādikleśaśaktyā na madvaśāt |",
  "SA11n1095:300": "cikitsyo'haṃ yathāśakti pīḍāpyaṅgīkṛtā mayā ||144 ||",
  "SA11n1095:301": "athāhamacikitsyo'sya kasmānmāmavamanyase |",
  "SA11n1095:302": "kiṃ mamaitadguṇaiḥ kṛtyamātmā tu guṇavānayam ||145 ||",
  "SA11n1095:303": "durgativyālabaktrasthenaivāsya karuṇā jane |",
  "SA11n1095:304": "aparaṃ guṇamānena paṇḍitān vijigīṣate ||146 ||",
  "SA11n1095:305": "samamātmānamālokya yataḥ svādhikyavṛddhaye |",
  "SA11n1095:306": "kalahenāpi saṃsādhyaṃ lābhasatkāramātmanaḥ ||147 ||",
  "SA11n1095:307": "api sarvatra me loke bhaveyuḥ prakaṭā guṇāḥ |",
  "SA11n1095:308": "api nāma guṇā ye'sya na śroṣyantyapi kecana ||148 ||",
  "SA11n1095:309": "chādyerannapi me doṣāḥ syānme pūjāsya no bhavet |",
  "SA11n1095:310": "sulabdhā adya me lābhāḥ pūjito'hamayaṃ na tu ||149 ||",
  "SA11n1095:311": "paśyāmo muditāstāvaccirādenaṃ khalīkṛtam |",
  "SA11n1095:312": "hāsyaṃ janasya sarvasya nindyamānamitastataḥ ||150 ||",
  "SA11n1095:313": "asyāpi hi varākasya spardhā kila mayā saha |",
  "SA11n1095:314": "kimasya śrutametāvat prajñā rūpaṃ kulaṃ dhanam ||151 ||",
  "SA11n1095:315": "evamātmaguṇān śrutvā kīrtyamānānitastataḥ |",
  "SA11n1095:316": "saṃjātapulako hṛṣṭaḥ paribhokṣye sukhotsavam ||152 ||",
  "SA11n1095:317": "yadyapyasya bhavellābho grāhyo'smābhirasau balāt |",
  "SA11n1095:318": "datvāsmai yāpanāmātramasmatkarma karoti cet ||153 ||",
  "SA11n1095:319": "sukhācca cyāvanīyo'yaṃ yojyo'smadvyathayā sadā |",
  "SA11n1095:320": "anena śataśaḥ sarve saṃsāravyathitā vayam ||154 ||",
  "SA11n1095:321": "aprameyā gatāḥ kalpāḥ svārthaṃ jijñāsatastava |",
  "SA11n1095:322": "śrameṇa mahatānena duḥkhameva tvayārjitam ||155 ||",
  "SA11n1095:323": "madvijñaptyā tathātrāpi pravartasvāvicārataḥ |",
  "SA11n1095:324": "drakṣyasyetadguṇān paścādbhūtaṃ hi vacanaṃ muneḥ ||156 ||",
  "SA11n1095:325": "abhaviṣyadidaṃ karma kṛtaṃ pūrvaṃ yadi tvayā |",
  "SA11n1095:326": "bauddhaṃ saṃpatsukhaṃ muktvā nābhaviṣyadiyaṃ daśā ||157 ||",
  "SA11n1095:327": "tasmādyathānyadīyeṣu śukraśoṇitabinduṣu |",
  "SA11n1095:328": "cakartha tvamahaṃkāraṃ tathānyeṣvapi bhāvaya ||158 ||",
  "SA11n1095:329": "anyadīyaścaro bhūtvā kāye'smin yadyadīkṣase |",
  "SA11n1095:330": "tattadevāpahṛtyarthaṃ parebhyo hitamācara ||159 ||",
  "SA11n1095:331": "ayaṃ susthaḥ paro duḥstho nīcairanyo'yamuccakaiḥ |",
  "SA11n1095:332": "paraḥ karotyayaṃ neti kuruṣverṣyāṃ tvamātmani ||160 ||",
  "SA11n1095:333": "sukhācca cyāvayātmānaṃ paraduḥkhe niyojaya |",
  "SA11n1095:334": "kadāyaṃ kiṃ karotīti chala(phala)",
  "SA11n1095:335": "masya nirūpaya ||161 ||",
  "SA11n1095:336": "anyenāpi kṛtaṃ doṣaṃ pātayāsyaiva mastake |",
  "SA11n1095:337": "alpamapyasya doṣaṃ ca prakāśaya mahāmuneḥ ||162 ||",
  "SA11n1095:338": "anyādhikayaśovādairyaśo'sya malinīkuru |",
  "SA11n1095:339": "nikṛṣṭadāsavaccainaṃ sattvakāryeṣu vāhaya ||163 ||",
  "SA11n1095:340": "nāgantukaguṇāṃśena stutyo doṣamayo hyayam |",
  "SA11n1095:341": "yathā kaścinna jānīyādguṇamasya tathā kuru ||164 ||",
  "SA11n1095:342": "saṃkṣepādyadyadātmārthe pareṣvapakṛtaṃ tvayā |",
  "SA11n1095:343": "tattadātmani sattvārthe vyasanaṃ vinipātaya ||165 ||",
  "SA11n1095:344": "naivotsāho'sya dātavyo yenāyaṃ mukharo bhavet |",
  "SA11n1095:345": "sthāpyo navavadhūvṛttau hrīto bhīto'tha saṃvṛtaḥ ||166 ||",
  "SA11n1095:346": "evaṃ kuruṣva tiṣṭhaivaṃ na kartavyamidaṃ tvayā |",
  "SA11n1095:347": "evameva vaśaḥ kāryo nigrāhyastadatikrame ||167 ||",
  "SA11n1095:348": "athaivamucyamāne'pi citta nedaṃ kariṣyasi |",
  "SA11n1095:349": "tvāmeva nigrahīṣyāmi sarvadoṣāstvadāśritāḥ ||168 ||",
  "SA11n1095:350": "kva yāsyasi mayā dṛṣṭaḥ sarvadarpānnihanmi te |",
  "SA11n1095:351": "anyo'sau pūrvakaḥ kālastvayā yatrāsmi nāśitaḥ ||169 ||",
  "SA11n1095:352": "adyāpyasti mama svārtha ityāśāṃ tyaja sāṃpratam |",
  "SA11n1095:353": "tvaṃ vikrīto mayānyeṣu bahukhedamacintayan ||170 ||",
  "SA11n1095:354": "tvāṃ sattveṣu na dāsyāmi yadi nāma pramodataḥ |",
  "SA11n1095:355": "tvaṃ māṃ narakapāleṣu pradāsyasi na saṃśayaḥ ||171 ||",
  "SA11n1095:356": "evaṃ cānekadhā datvā tvayāhaṃ vyathitaściram |",
  "SA11n1095:357": "nihanmi svārthaceṭaṃ tvāṃ tāni vairāṇyanusmaran ||172 ||",
  "SA11n1095:358": "na kartavyātmani prītiryadyātmaprītirasti te |",
  "SA11n1095:359": "yadyātmā rakṣitavyo'yaṃ rakṣitavyo na yujyate ||173 ||",
  "SA11n1095:360": "yathā yathāsya kāyasya kriyate paripālanam |",
  "SA11n1095:361": "sukumārataro bhūtvā patatyeva tathā tathā ||174 ||",
  "SA11n1095:362": "asyaivaṃ patitasyāpi sarvāpīyaṃ vasuṃdharā |",
  "SA11n1095:363": "nālaṃ pūrayituṃ vāñchāṃ tatko'syecchāṃ kariṣyati ||175 ||",
  "SA11n1095:364": "aśakyamicchataḥ kleśa āśābhaṅgaśca jāyate |",
  "SA11n1095:365": "nirāśo yastu sarvatra tasya saṃpadajīrṇikā ||176 ||",
  "SA11n1095:366": "tasmānna prasaro deyaḥ kāyasyecchābhivṛddhaye |",
  "SA11n1095:367": "bhadrakaṃ nāma tadvastu yadiṣṭatvānna gṛhyate ||177 ||",
  "SA11n1095:368": "bhasmaniṣṭhāvasāneyaṃ niśceṣṭānyena cālyate |",
  "SA11n1095:369": "aśucipratimā ghorā kasmādatra mamāgrahaḥ ||178 ||",
  "SA11n1095:370": "kiṃ mamānena yantreṇa jīvinā vā mṛtena vā |",
  "SA11n1095:371": "loṣṭādeḥ ko viśeṣo'sya hāhaṃkāraṃ na naśyasi ||179 ||",
  "SA11n1095:372": "śarīrapakṣapātena vṛthā duḥkhamupārjyate |",
  "SA11n1095:373": "kimasya kāṣṭhatulyasya dveṣeṇānunayena vā ||180 ||",
  "SA11n1095:374": "mayā vā pālitasyaivaṃ gṛdhrādyairbhakṣitasya vā |",
  "SA11n1095:375": "na ca sneho na ca dveṣastatra snehaṃ karomi kim ||181 ||",
  "SA11n1095:376": "roṣo yasya khalīkārāttoṣo yasya ca pūjayā |",
  "SA11n1095:377": "sa eva cenna jānāti śramaḥ kasya kṛtena me ||182 ||",
  "SA11n1095:378": "imaṃ ye kāyamicchanti te'pi me suhṛdaḥ kila |",
  "SA11n1095:379": "sarve svakāyamicchanti te'pi kasmānna me priyāḥ ||183 ||",
  "SA11n1095:380": "tasmānmayānapekṣeṇa kāyastyakto jagaddhite |",
  "SA11n1095:381": "ato'yaṃ bahudoṣo'pi dhāryate karmabhāṇḍavat ||184 ||",
  "SA11n1095:382": "tenālaṃ lokacaritaiḥ paṇḍitānanuyāmyaham |",
  "SA11n1095:383": "apramādakathāṃ smṛtvā styānamiddhaṃ nivārayan ||185 ||",
  "SA11n1095:384": "tasmādāvaraṇaṃ hantuṃ samādhānaṃ karomyaham |",
  "SA11n1095:385": "vimārgāccittamākṛṣya svālambananirantaram ||186 ||",
  "SA11n1095:386": "bodhicaryāvatāre dhyānapāramitā nāma aṣṭamaḥ paricchedaḥ |"
}