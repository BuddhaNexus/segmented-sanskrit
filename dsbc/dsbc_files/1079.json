{
    "1079:0": "satyadvayāvatāranāma",
    "1079:1": "|| namo mahākāruṇikāya||",
    "1079:2": "dve satye samupāśritya buddhānāṃ dharmadeśanā|",
    "1079:3": "loka-saṃvṛti-satyaṃ ca satyaṃ ca paramārthataḥ||1||",
    "1079:4": "saṃvṛttirmanyate dvedhā mithyā ca tathatā tathā|",
    "1079:5": "ādyā dvidhodacandraśca kusiddhāntavitarkaṇā||2||",
    "1079:6": "avicāraikaramyā ca vināśotpādadharmiṇī|",
    "1079:7": "arthakriyā-samarthā ca tathatā-saṃvṛtirmatā||3||",
    "1079:8": "eka evaparo hyarthaḥ paraiśca dvividho mataḥ|",
    "1079:9": "na kācid dharmatā siddhā kuto dvitryādikaṃ bhavet||4||",
    "1079:10": "anutpādanirodhādi deśanāvākyalakṣitam|",
    "1079:11": "paramārthābhinnaśīlatvān naiva dharmā na dharmatā||5||",
    "1079:12": "śūnyatāyāṃ vibhedastu kiñcinmātraṃ na vidyate|",
    "1079:13": "nirvikalpatayā bodhe śūnyatādṛṣṭirucyate||6||",
    "1079:14": "uktaṃ sūtre sugambhīre taddarśanamadarśanam|",
    "1079:15": "tatra draṣṭā na dṛśyaṃ cāpyanādinidhanaṃ śivam||7||",
    "1079:16": "nirvikalpaṃ nirālambaṃ bhāvābhāvavivarjitam|",
    "1079:17": "anāśrayāpratiṣṭhānam atulyaṃ nirgatāgatam||8||",
    "1079:18": "anirvācyamanābhāsaṃ nirvikāramasaṃskṛtam|",
    "1079:19": "yogigamyamidaṃ kleśajñeyāvaraṇavarjitam||9||",
    "1079:20": "pratyakṣamanumānañca taddvayaṃ bauddhasammatam|",
    "1079:21": "ubhābhyāṃ śūnyatā gamyetyarvāgdṛṅmohabhāṣitam||10||",
    "1079:22": "prasajyeddharmatājñānaṃ tīrthike śrāvake'pi ca|",
    "1079:23": "vijñānināñca kiṃ vācyaṃ mādhyamike'viruddhatā||11||",
    "1079:24": "tarhi sarve'pi siddhāntā mānameyatayā samāḥ|",
    "1079:25": "sarvatarkaviruddhatvān mānameyā'pi dharmatā||12||",
    "1079:26": "bāhulyena kathaṃ na syāt pratyakṣaṃ cānumā vṛthā|",
    "1079:27": "tīrthyavādanivṛtyarthaṃ vidvadbhiḥ kṛtayaḥ kṛtāḥ||13||",
    "1079:28": "savikalpāvikalpābhyāṃ jñānābhyāṃ nāvagamyate|",
    "1079:29": "āgame'pi sphuṭaṃ vidvānācāryo bhavya āha ca||14||",
    "1079:30": "śūnyatāvagatā kena vyākṛtā yā tathāgataiḥ|",
    "1079:31": "nāgāntevāsicandro hi dharmatāsatyadarśakaḥ||15||",
    "1079:32": "tataḥ paramparāmnāyairdharmatāsatyagamyatā|",
    "1079:33": "dharmaskandhasahasrāṇi catvāryuktānyaśīti ca||16||",
    "1079:34": "dharmatāntargataṃ sarvam muktistu śūnyatābodhe-",
    "1079:35": "stadarthā śeṣabhāvanā tathyasaṃvṛtimādhūya||17||",
    "1079:36": "śūnyatā'bhyasane sati saṃvṛtihetoḥpuṇyādeḥ|",
    "1079:37": "paralokācca vañcyate viviktārthamajānānaḥ||18||",
    "1079:38": "svalpaśrutisamāśritaḥ yo naraḥ puṇyakṛnnāsti|",
    "1079:39": "naṣṭaḥ kāpuruṣastu saḥ vināśayati durdṛṣṭā||19||",
    "1079:40": "śūnyatā mandamedhasam candrācārya uvācaivam|",
    "1079:41": "upāyabhūtaṃ vyavahārasatyamupeyabhūtaṃ paramārthasatyam||20||",
    "1079:42": "dvayorvibhedaṃ na hi veda yo sa vrajedapāyaṃ viparītabodhāt|",
    "1079:43": "vyavahāramanāgamya paramārtho na deśyate||21||",
    "1079:44": "tathyasaṃvṛtisopānamantareṇa vipaścitaḥ|",
    "1079:45": "tattvaprāsādaśikharārohaṇaṃ na hi yujyate||22||",
    "1079:46": "yathā'yaṃ saṃvṛterbhāso yuktyā kiñcinna labhyate|",
    "1079:47": "paramārthastvalabdhatvam ādisaṃsthitadharmatā||23||",
    "1079:48": "hetupratyayajanyatvāt saṃvṛtirbhāsavanmatā|",
    "1079:49": "ayuktaṃ śodhitum cet kairjalacandrādivinirmitam||24||",
    "1079:50": "nānāpratyayajanyatvāt siddho bhāso'khilastataḥ|",
    "1079:51": "pratyayānāṃ tu vicchedātsaṃvṛttyāpi na sambhavaḥ||25||",
    "1079:52": "evaṃ dṛṣṭerasaṃmohāj jāte caryāviśodhane|",
    "1079:53": "unmārge'gamanaṃ kṛtvā'kaniṣṭhaṃ sthānamāpnuyāt||26||",
    "1079:54": "āyuṣyamalpaṃ bāhulāśca vidyā āyuḥpramāṇaṃ ca kiyanna vidmaḥ|",
    "1079:55": "svābhīṣṭameva pratilambhanīyaṃ haṃsairyathā kṣīramivāmbumadhyāt||27||",
    "1079:56": "arvāgdṛśā mohavaśena cāpi kṣamo na satyadvayanirṇaye'pi|",
    "1079:57": "uktīrgurūṇāmiha sampratītya nyastaṃ dvayaṃ nāgamataṃ hi satyam||28||",
    "1079:58": "rājño'nurodhena suvarṇadvīpe kṛte'tra śrāddho yadi vā jano'dya|",
    "1079:59": "gṛhṇātu samyak suparīkṣaṇena na śraddhayā naiva ca gauraveṇa||29||",
    "1079:60": "sauvarṇarājena guroḥphalena",
    "1079:61": "saṃpreṣito devamatirhi bhikṣuḥ|",
    "1079:62": "tasyāgrahāt satyadvayāvatāro",
    "1079:63": "yuktyā sudhībhistviha vīkṣaṇīyaḥ||30||",
    "1079:64": "ācāryadīpaṅkaraśrījñānaviracitaḥ satyadvayāvatāraḥ samāptaḥ|",
    "1079:65": "tenaiva paṇḍitena anuvādakena vīryasiṃhena cānūdya saṃśodhya ca nirṇītaḥ|"
}