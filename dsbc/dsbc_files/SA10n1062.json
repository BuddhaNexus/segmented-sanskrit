{
  "SA10n1062:0": "saṃsargaparīkṣā caturdaśamaṃ prakaraṇam |",
  "SA10n1062:1": "atrāha - astyeva bhāvasvabhāvaḥ,",
  "SA10n1062:2": "tatsaṃsargopadeśāt |",
  "SA10n1062:3": "iha yannāsti,",
  "SA10n1062:4": "na tasya saṃsargaḥ,",
  "SA10n1062:5": "tadyathā vandhyāsutaduhitroḥ |",
  "SA10n1062:6": "asti ca saṃskārāṇāṃ saṃsargopadeśaḥ |",
  "SA10n1062:7": "cakṣuḥ pratītya rūpāṇi cotpadyate cakṣurvijñānam,",
  "SA10n1062:8": "trayāṇāṃ saṃnipātaḥ sparśaḥ,",
  "SA10n1062:9": "sparśasahajā vedaneti vistaraḥ |",
  "SA10n1062:10": "tathā saṃjñā ca vedanā ca saṃsṛṣṭāvetau dharmau nāsaṃsṛṣṭāviti saṃskārāṇāṃ saṃsargopadeśaḥ |",
  "SA10n1062:11": "tadevaṃ saṃsargopadeśādvidyata eva bhāvasvabhāva iti |",
  "SA10n1062:12": "ucyate |",
  "SA10n1062:13": "syādetadevam,",
  "SA10n1062:14": "yadi saṃsarga eva bhavato bhavet,",
  "SA10n1062:15": "na tvasti, yasmāt -",
  "SA10n1062:16": "draṣṭavyaṃ darśanaṃ draṣṭā trīṇyetāni dviśo dviśaḥ |",
  "SA10n1062:17": "sarvaśaśca na saṃsargamanyonyena brajantyuta ||1 ||",
  "SA10n1062:18": "tatra draṣṭavyaṃ rūpam,",
  "SA10n1062:19": "darśanaṃ cakṣuḥ,",
  "SA10n1062:20": "draṣṭā vijñānam |",
  "SA10n1062:21": "eṣāṃ trayāṇāṃ dviśo dviśaḥ saṃsargo nāsti |",
  "SA10n1062:22": "cakṣuṣo rūpasya ca,",
  "SA10n1062:23": "cakṣuṣo vijñānasya ca,",
  "SA10n1062:24": "vijñānasya rūpasya ca saṃsargo nāsti |",
  "SA10n1062:25": "ityevaṃ dviśo dviśaḥ saṃsargo na bhavati |",
  "SA10n1062:26": "sarvaśo'pi trayāṇāmapyeṣāṃ yugapacca saṃsargo nāsti ||1 ||",
  "SA10n1062:27": "yathā ca draṣṭavyadarśanadraṣṭaṇāṃ dviśo dviśaḥ sarvaśaśca saṃsargābhāvaḥ,",
  "SA10n1062:28": "evaṃ rāgaśca raktaśca rañjanīyaṃ ca dṛśyatām |",
  "SA10n1062:29": "rāgasya raktasya ca saṃsargo nāsti,",
  "SA10n1062:30": "rāgasya rañjanīyasya ca,",
  "SA10n1062:31": "trayāṇāmapi yugapatsaṃsargo nāsti |",
  "SA10n1062:32": "yathā caiṣām, evam -",
  "SA10n1062:33": "traidhena śeṣāḥ kleśāśca śeṣāṇyāyatanāni ca ||2 ||",
  "SA10n1062:34": "anyonyena saṃsargaṃ na vrajanti |",
  "SA10n1062:35": "trayaḥ prakārāstridhā,",
  "SA10n1062:36": "tridhābhāvastraidham |",
  "SA10n1062:37": "tena traidhena śeṣāḥ kleśā dveṣamohādayaḥ,",
  "SA10n1062:38": "te ete dveṣadviṣṭadveṣaṇīyādinā traidhena śrotraśrotṛśrotavyādinā ca ||2 ||",
  "SA10n1062:39": "kasmātpunareteṣāṃ saṃsargo nāstītyāha -",
  "SA10n1062:40": "anyenānyasya saṃsargastaccānyatvaṃna vidyate |",
  "SA10n1062:41": "draṣṭavyaprabhṛtīnāṃ yanna saṃsargaṃ vrajantyataḥ ||3 ||",
  "SA10n1062:42": "yadityayaṃ yasmādarthe |",
  "SA10n1062:43": "yadi draṣṭavyādīnāṃ parasparamanyatvaṃ syāt,",
  "SA10n1062:44": "tadā kṣīrodakayoriva anyena anyasya saṃsargaḥ syāt |",
  "SA10n1062:45": "taccānyatvaṃ yasmādeṣāṃ draṣṭavyaprabhṛtīnāṃ na saṃbhavati,",
  "SA10n1062:46": "ato naite saṃsarga brajanti ||3 ||",
  "SA10n1062:47": "api ca |",
  "SA10n1062:48": "na ca kevalamanyatvaṃ draṣṭavyāderna vidyate |",
  "SA10n1062:49": "kasyacitkenacitsārdhaṃ nānyatvamupapadyate ||4 ||",
  "SA10n1062:50": "na ca kevalaṃ kāryakāraṇabhāvasthitānāṃ draṣṭavyādīnāmanyatvaṃ na saṃbhavati,",
  "SA10n1062:51": "ghaṭapaṭādīnāmapi padārthānāṃ sarveṣāṃ naiva saṃbhavatītyavasīyatām ||4 ||",
  "SA10n1062:52": "yathā caiṣāṃ draṣṭavyaprabhṛtīnāṃ parasparato'nyatvamasat,",
  "SA10n1062:53": "tathā pratipādayannāha -",
  "SA10n1062:54": "anyadanyatpratītyānyannānyadanyadṛte'nyataḥ |",
  "SA10n1062:55": "yatpratītya ca yattasmāttadanyannopapadyate ||5 ||",
  "SA10n1062:56": "iha yadetad ghaṭākhyaṃ vastu paṭādanyaditi vyapadiśyate,",
  "SA10n1062:57": "tadetadanyadanyatpratītya anyadbhavati |",
  "SA10n1062:58": "anyavastunaḥ ṛte,",
  "SA10n1062:59": "ṛte'nyataḥ,",
  "SA10n1062:60": "vinā anyat,",
  "SA10n1062:61": "anyadanyanna bhavati |",
  "SA10n1062:62": "yacca paṭākhyaṃ vastu anyad ghaṭākhyaṃ vastu pratītya anyadbhavati,",
  "SA10n1062:63": "tasmātpaṭākhyādvastunaḥ tad ghaṭākhyaṃ vastu nānyadbhavatītyavasīyatām |",
  "SA10n1062:64": "yasmāt, yatpratītya yadbhavati,",
  "SA10n1062:65": "tasmāttadanyanna bhavati,",
  "SA10n1062:66": "sāpekṣatvād bījāṅkuravat hrasvadīrghavacceti |",
  "SA10n1062:67": "tathā ca vakṣyati -",
  "SA10n1062:68": "pratītya yadyadbhavati na hi tāvattadeva tat |",
  "SA10n1062:69": "na cānyadapi tattasmānnocchinnaṃ nāpi śāśvatat ||",
  "SA10n1062:70": "iti ||5 ||",
  "SA10n1062:71": "atrāha - yadi ghaṭādanyaḥ paṭaḥ syāt,",
  "SA10n1062:72": "taṃ ca pṛthagbhūtaṃ paṭamapekṣya anyo ghaṭaḥ syāt,",
  "SA10n1062:73": "tadā ko doṣa iti | ucyate -",
  "SA10n1062:74": "yadyanyadanyadanyasmādanyasmādapyṛte bhavet |",
  "SA10n1062:75": "tadanyadanyadanyasmādṛte nāsti ca nāstyataḥ ||6 ||",
  "SA10n1062:76": "eko'tra anyaśabda upadarśane,",
  "SA10n1062:77": "aparaśca arthāntaraparāmarśī,",
  "SA10n1062:78": "anyaśca prasiddhoccāraṇam,",
  "SA10n1062:79": "iti anyaśabdatrayopādānam |",
  "SA10n1062:80": "yadi hi etad ghaṭākhyaṃ vastu paṭādanyasmādanyat syāt,",
  "SA10n1062:81": "tad ghaṭākhyaṃ vastu anyasmādapi paṭākhyādṛte anyadbhavet,",
  "SA10n1062:82": "tadā ca paṭanirapekṣasyaiva ekaikasya ghaṭasya anyatvaṃ bhavet |",
  "SA10n1062:83": "yaddhi yasmādanyat,",
  "SA10n1062:84": "tattena vināpi siddhayati |",
  "SA10n1062:85": "tadyathā |",
  "SA10n1062:86": "sa eva ghaṭo na svarūpaniṣpattāvanyaṃ paṭamapekṣate |",
  "SA10n1062:87": "evamanyatvamapi yadi ghaṭasya anyasmātpaṭādṛte bhavet,",
  "SA10n1062:88": "tadānīṃ paṭanirapekṣasya ghaṭasya paratvaṃ syāt |",
  "SA10n1062:89": "na tu ekaikasya paṭanirapekṣasya ghaṭasyānyatvaṃ dṛṣṭam |",
  "SA10n1062:90": "tasmādanya vravatīti bruvatā yadapekṣya yadanyat,",
  "SA10n1062:91": "tatastadanyanna bhavatīti sphuṭamabhyupetaṃ bhavati ||",
  "SA10n1062:92": "atrāha - yadi khalu anyatvamevaṃ kutaścitkasyacinnāsti,",
  "SA10n1062:93": "nanu idamapi tadā na saṃbhavati vaktum - yasmādanyatpratītya anyadanyadbhavatīti,",
  "SA10n1062:94": "tasmādeva tadanyadanyanna bhavatīti |",
  "SA10n1062:95": "ucyate |",
  "SA10n1062:96": "yata eva hi parasparāpekṣikī bhāvānāmanyatvasiddhiḥ,",
  "SA10n1062:97": "ata eva anyadityucyate laukike vyavahāre sthitvā |",
  "SA10n1062:98": "vastutastu parīkṣyamāṇamanyatvaṃ na saṃbhavatīti brūmaḥ ||",
  "SA10n1062:99": "yadi tarhi evamapyavidyamāne'pyanyatve lokasaṃvṛtyā paṭādanyo ghaṭa iti vyapadiśyate,",
  "SA10n1062:100": "atha kasmād bījāṅkurayorapi evamanyatvaṃ na vyapadiśyate? ucyate |",
  "SA10n1062:101": "naiva hi loko ghaṭapaṭayoriva bījāṅkurayoranyatvaṃ pratipadyate,",
  "SA10n1062:102": "ghaṭapaṭayoriva janyajanakatvābhāvaprasaṅgāt,",
  "SA10n1062:103": "yaugapadyabhāvaprasaṅgāt |",
  "SA10n1062:104": "api ca |",
  "SA10n1062:105": "yasmādbījamātramu tvā bījakāryaṃ vṛkṣamupadarśayati pumān loke - ayaṃ vṛkṣo mayopta iti,",
  "SA10n1062:106": "tasmālloke'pi kāryakāraṇabhūtānāṃ nāstyeva paratvamiti vyavasthāpyate ||6 ||",
  "SA10n1062:107": "atrāha - yadi padārthāntare padārthāntarasāpekṣā parabuddhiḥ syāt,",
  "SA10n1062:108": "syādeṣa doṣaḥ -tasmāttadanyanna bhavatīti |",
  "SA10n1062:109": "na tvevaṃ brūmaḥ |",
  "SA10n1062:110": "kiṃ tarhi iha anyatvaṃ nāma sāmānyaviśeṣo'sti,",
  "SA10n1062:111": "tadyatra samavetam sa padārthaḥ padārthāntaranirapekṣayāpi para ityucyate,",
  "SA10n1062:112": "tasmāduktadoṣānavasaro'smatpakṣe iti |",
  "SA10n1062:113": "ucyate syādetadevam,",
  "SA10n1062:114": "yadi anyatvameva syāt, na tvasti |",
  "SA10n1062:115": "ihedamanyatvaṃ kalpyamānamanyasmin vā kalpyeta ananyasmin vā?",
  "SA10n1062:116": "ubhayathā ca nopapadyata iti pratipādayannāha -",
  "SA10n1062:117": "nānyasmin vidyate'nyatvamananyasminna vidyate |",
  "SA10n1062:118": "tatra anyasminnanyatvamastīti kalpyate,",
  "SA10n1062:119": "kiṃ tadānīmanyatvaparikalpanayā ?",
  "SA10n1062:120": "anyavyapadeśa siddhayarthaṃ hi bhavatā anyatvaṃ parikalpyate |",
  "SA10n1062:121": "sa ca anyavyapadeśo vināpyanyatvena siddha eva,",
  "SA10n1062:122": "yasmā llabdhānyavyapadeśa eva padārthe'nyasmin anyatvaṃ kalpyate,",
  "SA10n1062:123": "ityevaṃ tāvadanyasminnanyatvaṃ na saṃbhavati idānīmananyasminnapi anyatvaṃ nāsti,",
  "SA10n1062:124": "yasmādananya ucyate ekaḥ,",
  "SA10n1062:125": "tatra ca anyatvaviruddhamekatvamastīti yataḥ virodhādananyasminnapi anyatvaṃ na saṃbhavati |",
  "SA10n1062:126": "yacca idānīṃ nānyasminnananyasmin vidyate tadvayatiriktasya padārthāntarasyāsaṃbhavād etadvayatirikte'pi padārthe na saṃbhavati,",
  "SA10n1062:127": "tatraivāsti |",
  "SA10n1062:128": "yadā caivamanyatvameva nāsti,",
  "SA10n1062:129": "tadā anyatvasamavāyanibandhanaḥ anyabuddhidhvanipravṛttiheturanyo'pi padārthoṃ nāstīti siddham ||",
  "SA10n1062:130": "atrāha - yadyapi anyatvaṃ nāsti,",
  "SA10n1062:131": "tathāpi anyastāvadasti |",
  "SA10n1062:132": "na ca asati anyatve anyo bhavitumarhati,",
  "SA10n1062:133": "ato'nyatvaṃ bhaviṣyatīti | ucyate -",
  "SA10n1062:134": "avidyamāne cānyatve nāstyanyadvā tadeva vā ||7 ||",
  "SA10n1062:135": "yadā anyatvameva nāstīti prāk pratipāditam,",
  "SA10n1062:136": "tadā kutaḥ asati anyatve anyadvā tadeva vā bhaviṣyati?",
  "SA10n1062:137": "tadeveti ananyatvamityarthaḥ |",
  "SA10n1062:138": "tasmānnāsti anyadvā tadeva vā ||7 ||",
  "SA10n1062:139": "atrāha - vidyanta eva darśanādayaḥ,",
  "SA10n1062:140": "saṃsargasadbhāvāt |",
  "SA10n1062:141": "iha darśanādīnāṃ yadyapi anyatvaṃ nāstīti pratipāditam,",
  "SA10n1062:142": "tathāpi trayāṇāṃ saṃnipātaḥ saṃgatiḥ sparśa iti saṃsargo'sti |",
  "SA10n1062:143": "tataśca saṃsargasadbhāvād vidyanta eva darśanādaya iti |",
  "SA10n1062:144": "ucyate |",
  "SA10n1062:145": "syurevam, yadi teṣāṃ saṃsarga eva syāt |",
  "SA10n1062:146": "na tvasti |",
  "SA10n1062:147": "yathā ca nāsti,",
  "SA10n1062:148": "tathā pratipādayannāha -",
  "SA10n1062:149": "na tena tasya saṃsargo nānyenānyasya yujyate |",
  "SA10n1062:150": "iha yadi darśanādīnāṃ saṃsargaḥ syāt,",
  "SA10n1062:151": "sa ekatvena vā parikalpyeta anyatvena vā?",
  "SA10n1062:152": "tatra ekatve nāsti saṃsargaḥ |",
  "SA10n1062:153": "na hi ekakaṃ kṣīramudakanirapekṣamudakena saṃsṛjyata ityucyate |",
  "SA10n1062:154": "pṛthaktve'pi saṃsargo nāsti |",
  "SA10n1062:155": "na hi udakātpṛthagavasthitaṃ kṣīramudakena saṃsṛjyata iti kathyate |",
  "SA10n1062:156": "evaṃ darśanādīnāṃ yadi ekatve sati saṃsargaḥ parikalpyate,",
  "SA10n1062:157": "so'nupapannaḥ |",
  "SA10n1062:158": "ekakasyāpi cakṣuṣaḥ saṃsṛṣṭiprasaṅgāt |",
  "SA10n1062:159": "atha pṛthaktvam,",
  "SA10n1062:160": "evamapyanupapannaḥ |",
  "SA10n1062:161": "ekakasyāpi cakṣuṣo rūpādibhyaḥ pṛthagbhūtasya saṃsṛṣṭiprasaṅgāt |",
  "SA10n1062:162": "asati saṃsarge nāsti darśanādikamiti siddham ||",
  "SA10n1062:163": "atrāha -yadyapi saṃsargo nāsti,",
  "SA10n1062:164": "tathāpi saṃsṛjyamānaṃ saṃsṛṣṭaṃ saṃsraṣṭā cāsti,",
  "SA10n1062:165": "tadapratiṣedhāt |",
  "SA10n1062:166": "na ca saṃsargamantareṇa saṃsṛjyamānaṃ saṃsṛṣṭaṃ saṃsraṣṭā ca saṃbhavati |",
  "SA10n1062:167": "tasmātsaṃsargo'pi bhaviṣyatīti |",
  "SA10n1062:168": "ucyate |",
  "SA10n1062:169": "etadapi na yuktam |",
  "SA10n1062:170": "yasmādyadā saṃsarga eva nāstīti pratipāditam,",
  "SA10n1062:171": "asati ca saṃsarge tadā kutaḥ saṃsṛjyamānādikam?",
  "SA10n1062:172": "tatra vartamānasaṃsargakriyāsādhanakarmabhūtaṃ saṃsṛjyamānam,",
  "SA10n1062:173": "saṃsṛṣṭaṃ niṣpannasaṃsargakriyam,",
  "SA10n1062:174": "saṃsraṣṭā kartā kriyāniṣpattau svātantryeṇāvasthitaḥ |",
  "SA10n1062:175": "tadatra saṃsargābhāvādeva saṃsṛjyamānādikamapaśyaṃstatpratiṣedhaṃ nigamayannāha -",
  "SA10n1062:176": "saṃsṛjyamānaṃ saṃsṛṣṭaṃsaṃsraṣṭā ca na vidyate ||8 ||",
  "SA10n1062:177": "iti | yathoktaṃ bhagavatā [ upāliparipṛcchāyām]",
  "SA10n1062:178": "sarvasayogi tu paśyati cakṣu -",
  "SA10n1062:179": "statra na paśyati pratyayahīnam |",
  "SA10n1062:180": "[naiva ca] cakṣu papaśyati [rūpaṃ]",
  "SA10n1062:181": "tena sayogaviyogavikalpaḥ ||",
  "SA10n1062:182": "ālokasamāśrita paśyati cakṣu",
  "SA10n1062:183": "rūpa manorama citravicitram |",
  "SA10n1062:184": "yena ca yogasamāśrita cakṣu -",
  "SA10n1062:185": "stena na paśyati cakṣu kadāci ||",
  "SA10n1062:186": "te parinirvṛta laukika śūrā",
  "SA10n1062:187": "yehi svabhāvata jñātibhi dharmāḥ |",
  "SA10n1062:188": "kāmaguṇairhi caranti asaṅgāḥ",
  "SA10n1062:189": "saṅga vivarjiya sattva vinenti ||",
  "SA10n1062:190": "no pi ca sattva na jīviha kaści",
  "SA10n1062:191": "sattvahitaṃ ca karonti jinendrāḥ |",
  "SA10n1062:192": "sattvu na asti karonti ca artham ||",
  "SA10n1062:193": "saṅgu na vidyati atra kadāci",
  "SA10n1062:194": "tasya na vidyati vedana loke ||",
  "SA10n1062:195": "tathā -",
  "SA10n1062:196": "bhāvitu mārga pavartitu jñāna",
  "SA10n1062:197": "śūnyaka dharma nirātmaka sarvi |",
  "SA10n1062:198": "yena vibhāvita bhontimi dharmā -",
  "SA10n1062:199": "stasya bhavetpratibhānamanantam ||",
  "SA10n1062:200": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1062:201": "saṃsargaparīkṣā nāma caturdaśamaṃ prakaraṇam ||"
}