{
  "S04n459:0": "2 upāyakauśalyaparivartaḥ |",
  "S04n459:1": "atha khalu bhagavān smṛtimān saṃprajānaṃstataḥ samādhervyutthitaḥ |",
  "S04n459:2": "vyutthāya āyuṣmantaṃ śāriputramāmantrayate sma-gambhīraṃ śāriputra durdṛśaṃ duranubodhaṃ buddhajñānaṃ tathāgatairarhadbhiḥ samyaksaṃbuddhaiḥ pratibuddham,",
  "S04n459:3": "durvijñeyaṃ sarvaśrāvakapratyekabuddhaiḥ |",
  "S04n459:4": "tatkasya hetoḥ?",
  "S04n459:5": "bahubuddhakoṭīnayutaśatasahasraparyupāsitāvino hi śāriputra tathāgatā arhantaḥ samyaksaṃbuddhā bahubuddhakoṭīnayutaśatasahasracīrṇacaritāvino'nuttarāyāṃ samyaksaṃbodhau dūrānugatāḥ kṛtavīryā āścaryādbhutadharmasamanvāgatā durvijñeyadharmasamanvāgatā durvijñeyadharmānujñātāvinaḥ ||",
  "S04n459:6": "durvijñeyaṃ śāriputra saṃdhābhāṣyaṃ tathāgatānāmarhatāṃ samyaksaṃbuddhānām |",
  "S04n459:7": "tatkasya hetoḥ?",
  "S04n459:8": "svapratyayān dharmān prakāśayanti vividhopāyakauśalyajñānadarśanahetukāraṇanirdeśanārambaṇaniruktiprajñaptibhistairupāyakauśalyaistasmiṃstasmiṃ",
  "S04n459:9": "llagnān sattvān pramocayitum |",
  "S04n459:10": "mahopāyakauśalyajñānadarśanaparamapāramitāprāptāḥ śāriputra tathāgatā arhantaḥ samyaksaṃbuddhāḥ |",
  "S04n459:11": "asaṅgāpratihatajñānadarśanabalavaiśāradyāveṇikendriyabalabodhyaṅgadhyānavimokṣasamādhisamāpattyadbhutadharma",
  "S04n459:12": "samanvāgatā vividhadharmasaṃprakāśakāḥ |",
  "S04n459:13": "mahāścaryādbhutaprāptāḥ śāriputra tathāgatā arhantaḥ samyaksaṃbuddhāḥ |",
  "S04n459:14": "alaṃ śāriputra etāvadeva bhāṣituṃ bhavatu-paramāścaryaprāptāḥ śāriputra tathāgatā arhantaḥ samyaksaṃbuddhāḥ |",
  "S04n459:15": "tathāgata eva śāriputra tathāgatasya dharmān deśayet,",
  "S04n459:16": "yān dharmāṃstathāgato jānāti |",
  "S04n459:17": "sarvadharmānapi śāriputra tathāgata eva deśayati |",
  "S04n459:18": "sarvadharmānapi tathāgata eva jānāti,",
  "S04n459:19": "ye ca te dharmāḥ,",
  "S04n459:20": "yathā ca te dharmāḥ,",
  "S04n459:21": "yādṛśāśca te dharmāḥ,",
  "S04n459:22": "yallakṣaṇāśca te dharmāḥ,",
  "S04n459:23": "yatsvabhāvāśca te dharmāḥ,",
  "S04n459:24": "ye ca yathā ca yādṛśāśca yallakṣaṇāśca yatsvabhāvāśca te dharmā iti |",
  "S04n459:25": "teṣu dharmeṣu tathāgata eva pratyakṣo'parokṣaḥ ||",
  "S04n459:26": "atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata—",
  "S04n459:27": "aprameyā mahāvīrā loke samarumānuṣe |",
  "S04n459:28": "na śakyaṃ sarvaśo jñātuṃ sarvasattvairvināyakāḥ ||1 ||",
  "S04n459:29": "balā vimokṣā ye teṣāṃ vaiśāradyāśca yādṛśāḥ |",
  "S04n459:30": "yādṛśā buddhadharmāśca na śakyaṃ jñātu kenacit ||2 ||",
  "S04n459:31": "pūrve niṣevitā caryā buddhakoṭīna antike |",
  "S04n459:32": "gambhīrā caiva sūkṣmā ca durvijñeyā sudurdṛśā ||3 ||",
  "S04n459:33": "tasyāṃ cīrṇāya caryāyāṃ kalpakoṭyo acintiyā |",
  "S04n459:34": "phalaṃ me bodhimaṇḍasmin dṛṣṭaṃ yādṛśakaṃ hi tat ||4 ||",
  "S04n459:35": "ahaṃ ca tatprajānāmi ye cānye lokanāyakāḥ |",
  "S04n459:36": "yathā yad yādṛśaṃ cāpi lakṣaṇaṃ cāsya yādṛśam ||5 ||",
  "S04n459:37": "na taddarśayituṃ śakyaṃ vyāhāro'sya na vidyate |",
  "S04n459:38": "nāpyasau tādṛśaḥ kaścit sattvo lokasmi vidyate ||6 ||",
  "S04n459:39": "yasya taṃ deśayeddharma deśitaṃ cāpi jāniyāt |",
  "S04n459:40": "anyatra bodhisattvebhyo adhimuktīya ye sthitāḥ ||7 ||",
  "S04n459:41": "ye cāpi te lokavidusya śrāvakāḥ",
  "S04n459:42": "kṛtādhikārāḥ sugatānuvarṇitāḥ |",
  "S04n459:43": "kṣīṇāsravā antimadehadhāriṇo",
  "S04n459:44": "na teṣa viṣayo'sti jināna jñāne ||8 ||",
  "S04n459:45": "sa caiva sarvā iya lokadhātu",
  "S04n459:46": "pūrṇā bhavecchārisutopamānām |",
  "S04n459:47": "ekībhavitvāna vicintayeyuḥ",
  "S04n459:48": "sugatasya jñānaṃ na hi śakya jānitum ||9 ||",
  "S04n459:49": "saceha tvaṃ sādṛśakehi paṇḍitaiḥ",
  "S04n459:50": "pūrṇā bhaveyurdaśā pi ddiśāyo |",
  "S04n459:51": "ye cāpi mahyaṃ imi śrāvakānye",
  "S04n459:52": "teṣāṃ pi pūrṇā bhavi evameva ||10 ||",
  "S04n459:53": "ekībhavitvāna ca te'dya sarve",
  "S04n459:54": "vicintayeyuḥ sugatasya jñānam |",
  "S04n459:55": "na śakta sarve sahitā pi jñātuṃ",
  "S04n459:56": "yathāprameyaṃ mama buddhajñānam ||11 ||",
  "S04n459:57": "pratyekabuddhāna anāsravāṇāṃ",
  "S04n459:58": "tīkṣṇendriyāṇāntimadehadhāriṇām |",
  "S04n459:59": "diśo daśaḥ sarva bhaveyuḥ pūrṇā",
  "S04n459:60": "yathā naḍānāṃ vanaveṇunāṃ vā ||12 ||",
  "S04n459:61": "eko bhavitvāna vicintayeyu-",
  "S04n459:62": "rmamāgradharmāṇa pradeśamātram |",
  "S04n459:63": "kalpāna koṭīnayutānanantā-",
  "S04n459:64": "nna tasya bhūtaṃ parijāni artham ||13 ||",
  "S04n459:65": "navayānasaṃprasthita bodhisattvāḥ",
  "S04n459:66": "kṛtādhikārā bahubuddhakoṭiṣu |",
  "S04n459:67": "suviniścitārthā bahudharmabhāṇakā-",
  "S04n459:68": "steṣāṃ pi pūrṇā daśimā diśo bhavet ||14 ||",
  "S04n459:69": "naḍāna veṇūna va nityakāla-",
  "S04n459:70": "macchidrapūrṇo bhavi sarvalokaḥ |",
  "S04n459:71": "ekībhavitvāna vicintayeyu-",
  "S04n459:72": "ryo dharma sākṣāt sugatena dṛṣṭaḥ ||15 ||",
  "S04n459:73": "anucintayitvā bahukalpakoṭyo",
  "S04n459:74": "gaṅgā yathā vālika aprameyāḥ |",
  "S04n459:75": "ananyacittāḥ sukhumāya prajñayā",
  "S04n459:76": "teṣāṃ pi cāsmin viṣayo na vidyate ||16 ||",
  "S04n459:77": "avivartikā ye bhavi bodhisattvā",
  "S04n459:78": "analpakā yathariva gaṅgavālikāḥ |",
  "S04n459:79": "ananyacittāśca vicintayeyu-",
  "S04n459:80": "steṣāṃ pi cāsmin viṣayo na vidyate ||17 ||",
  "S04n459:81": "gambhīra dharmā sukhumā pi buddhā",
  "S04n459:82": "atarkikāḥ sarvi anāsravāśca |",
  "S04n459:83": "ahaṃ ca jānāmiha yādṛśā hi te",
  "S04n459:84": "te vā jinā loki daśaddiśāsu ||18 ||",
  "S04n459:85": "yaṃ śāriputro sugataḥ prabhāṣate",
  "S04n459:86": "adhimuktisaṃpanna bhavāhi tatra |",
  "S04n459:87": "ananyathāvādi jino maharṣī",
  "S04n459:88": "cireṇa pī bhāṣati uttamārtham ||19 ||",
  "S04n459:89": "āmantrayāmī imi sarvaśrāvakān",
  "S04n459:90": "pratyekabodhāya ca ye'bhiprasthitāḥ |",
  "S04n459:91": "saṃsthāpitā ye maya nirvṛtīya",
  "S04n459:92": "saṃmokṣitā duḥkhaparaṃparātaḥ ||20 ||",
  "S04n459:93": "upāyakauśalya mametadagraṃ",
  "S04n459:94": "bhāṣāmi dharmaṃ bahu yena loke |",
  "S04n459:95": "tahiṃ tahiṃ lagna pramocayāmi",
  "S04n459:96": "trīṇī ca yānānyupadarśayāmi ||21 ||",
  "S04n459:97": "atha khalu ye tatra parṣatsaṃnipāte mahāśrāvakā ājñātakauṇḍinyapramukhā arhantaḥ kṣīṇāsravā dvādaśa vaśībhūtaśatāni ye cānye śrāvakayānikā bhikṣubhikṣuṇyupāsakopāsikā ye ca pratyekabuddhayānasaṃprasthitāḥ,",
  "S04n459:98": "teṣāṃ sarveṣāmetadabhavat-ko nu hetuḥ kiṃ kāraṇaṃ yad bhagavānadhimātramupāyakauśalyaṃ tathāgatānāṃ saṃvarṇayati?",
  "S04n459:99": "gambhīraścāyaṃ mayā dharmo'bhisaṃbuddha iti saṃvarṇayati?",
  "S04n459:100": "durvijñeyaśca sarvaśrāvakapratyekabuddhairiti saṃvarṇayati?",
  "S04n459:101": "yathā tāvad bhagavatā ekaiva vimuktirākhyātā,",
  "S04n459:102": "vayamapi buddhadharmāṇāṃ lābhino nirvāṇaprāptāḥ |",
  "S04n459:103": "asya ca vayaṃ bhagavato bhāṣitasyārtha na jānīmaḥ ||",
  "S04n459:104": "atha khalvāyuṣmān śāriputrastāsāṃ catasṛṇāṃ parṣadāṃ vicikitsākathaṃkathāṃ viditvā cetasaiva cetaḥparivitarkamājñāya ātmanā ca dharmasaṃśayaprāptastasyāṃ velāyāṃ bhagavantametadavocat-ko bhagavan hetuḥ,",
  "S04n459:105": "kaḥ pratyayo yad bhagavānadhimātraṃ punaḥ punastathāgatānāmupāyakauśalyajñānadarśanadharmadeśanāṃ saṃvarṇayati-gambhīraśca me dharmo'bhisaṃbuddha iti |",
  "S04n459:106": "durvijñeyaṃ ca saṃghābhāṣyamiti punaḥ punaḥ saṃvarṇayati |",
  "S04n459:107": "na ca me bhagavato'ntikādevaṃrūpo dharmaparyāyaḥ śrutapūrvaḥ |",
  "S04n459:108": "imāśca bhagavaṃścatasraḥ parṣado vicikitsākathaṃkathāprāptāḥ |",
  "S04n459:109": "tatsādhu bhagavānnirdiśatu yatsaṃghāya tathāgato gambhīrasya tathāgatadharmasya punaḥ punaḥ saṃvarṇanāṃ karoti ||",
  "S04n459:110": "atha khalvāyuṣmān śāriputrastasyāṃ velāyāmimā gāthā abhāṣata–",
  "S04n459:111": "cirasyādya narāditya īdṛśīṃ kurute kathām |",
  "S04n459:112": "balā vimokṣā dhyānāśca aprameyā mi sparśitāḥ ||22 ||",
  "S04n459:113": "bodhimaṇḍaṃ ca kīrtesi pṛcchakaste na vidyate |",
  "S04n459:114": "saṃdhābhāṣyaṃ ca kīrtesi na ca tvāṃ kaści pṛcchati ||23 ||",
  "S04n459:115": "apṛcchito vyāharasi caryāṃ varṇesi cātmanaḥ |",
  "S04n459:116": "jñānādhigama kīrtesi gambhīraṃ ca prabhāṣase ||24 ||",
  "S04n459:117": "adyeme saṃśayaprāptā vaśībhūtā anāsravāḥ |",
  "S04n459:118": "nirvāṇaṃ prasthitā ye ca kimetad bhāṣate jinaḥ ||25 ||",
  "S04n459:119": "pratyekabodhiṃ prārthentā bhikṣuṇyo bhikṣavastathā |",
  "S04n459:120": "devā nāgāśca yakṣāśca gandharvāśca mahoragāḥ ||26 ||",
  "S04n459:121": "samālapanto anyonyaṃ prekṣante dvipadottamam |",
  "S04n459:122": "kathaṃkathī vicintentā vyākuruṣva mahāmune ||27 ||",
  "S04n459:123": "yāvantaḥ śrāvakāḥ santi sugatasyeha sarvaśaḥ |",
  "S04n459:124": "ahamatra pāramīprāpto nirdiṣṭaḥ paramarṣiṇā ||28 ||",
  "S04n459:125": "mamāpi saṃśayo hyatra svake sthāne narottama |",
  "S04n459:126": "kiṃ niṣṭhā mama nirvāṇe atha caryā mi darśitā ||29 ||",
  "S04n459:127": "pramuñca ghoṣaṃ varadundubhisvarā",
  "S04n459:128": "udāharasvā yatha eṣa dharmaḥ |",
  "S04n459:129": "ime sthitā putra jinasya aurasā",
  "S04n459:130": "vyavalokayantaśca kṛtāñjalī jinam ||30 ||",
  "S04n459:131": "devāśca nāgāśca sayakṣarākṣasāḥ",
  "S04n459:132": "koṭīsahasrā yatha gaṅgavālikāḥ |",
  "S04n459:133": "ye cāpi prārthenti samagrabodhiṃ",
  "S04n459:134": "sahasraśītiḥ paripūrṇa ye sthitāḥ ||31 ||",
  "S04n459:135": "rājāna ye mahipati cakravartino",
  "S04n459:136": "ye āgatāḥ kṣetrasahasrakoṭibhiḥ |",
  "S04n459:137": "kṛtāñjalī sarvi sagauravāḥ sthitāḥ",
  "S04n459:138": "kathaṃ nu caryāṃ paripūrayema ||32 ||",
  "S04n459:139": "evamukte bhagavānāyuṣmantaṃ śāriputrametadavocat-alaṃ śāriputra |",
  "S04n459:140": "kimanenārthena bhāṣitena?",
  "S04n459:141": "tatkasya hetoḥ?",
  "S04n459:142": "utrasiṣyati śāriputra ayaṃ sadevako loko'sminnarthe vyākriyamāṇe |",
  "S04n459:143": "dvaitīyakamapyāyuṣmān śāriputro bhagavantamadhyeṣate sma-bhāṣatāṃ bhagavān,",
  "S04n459:144": "bhāṣatāṃ sugata etamevārtham |",
  "S04n459:145": "tatkasya hetoḥ?",
  "S04n459:146": "santi bhagavaṃstasyāṃ parṣadi bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīnayutaśatasahasrāṇi pūrvabuddhadarśāvīni prajñāvanti,",
  "S04n459:147": "yāni bhagavato bhāṣitaṃ śraddhāsyanti pratīyiṣyanti udgrahīṣyanti ||",
  "S04n459:148": "atha khalvāyuṣmān śāriputro bhagavantamanayā gāthayādhyabhāṣata—",
  "S04n459:149": "vispaṣṭu bhāṣasva jināna uttamā",
  "S04n459:150": "santīha parṣāya sahasra prāṇinām |",
  "S04n459:151": "śrāddhāḥ prasannāḥ sugate sagauravā",
  "S04n459:152": "jñāsyanti ye dharmamudāhṛtaṃ te ||33 ||",
  "S04n459:153": "atha khalu bhagavān dvaitīyakamapyāyuṣmantaṃ śāriputrametadavocat-alaṃ śāriputra anenārthena prakāśitena |",
  "S04n459:154": "utrasiṣyati śāriputra ayaṃ sadevako loko'sminnarthe vyākriyamāṇe |",
  "S04n459:155": "abhimānaprāptāśca bhikṣavo mahāprapātaṃ prapatiṣyanti ||",
  "S04n459:156": "atha khalu bhagavāṃstasyāṃ velāyāmimāṃ gāthāmabhāṣata—",
  "S04n459:157": "alaṃ hi dharmeṇiha bhāṣitena",
  "S04n459:158": "sūkṣmaṃ idaṃ jñānamatarkikaṃ ca |",
  "S04n459:159": "abhimānaprāptā bahu santi bālā",
  "S04n459:160": "nirdiṣṭadharmasmi kṣipe ajānakāḥ ||34 ||",
  "S04n459:161": "traitīyakamapyāyuṣmān śāriputro bhagavantamadhyeṣate sma-bhāṣatāṃ bhagavān,",
  "S04n459:162": "bhāṣatāṃ sugata etamevārtham |",
  "S04n459:163": "mādṛśānāṃ bhagavanniha parṣadi bahūni prāṇiśatāni saṃvidyante,",
  "S04n459:164": "anyāni ca bhagavan bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīnayutaśatasahasrāṇi,",
  "S04n459:165": "yāni bhagavatā pūrvabhaveṣu paripācitāni,",
  "S04n459:166": "tāni bhagavato bhāṣitaṃ śraddhāsyanti pratīyiṣyanti udgahīṣyanti |",
  "S04n459:167": "teṣāṃ tadbhabhaviṣyati dīrgharātramarthāya hitāya sukhāyeti ||",
  "S04n459:168": "atha khalvāyuṣmān śāriputrastasyāṃ velāyāmimā gāthā abhāṣata—",
  "S04n459:169": "bhāṣasva dharmaṃ dvipadānamuttamā",
  "S04n459:170": "ahaṃ tvāmadhyeṣami jyeṣṭhaputraḥ |",
  "S04n459:171": "santīha prāṇīna sahasrakoṭayo",
  "S04n459:172": "ye śraddadhāsyanti te dharma bhāṣitam ||35 ||",
  "S04n459:173": "ye ca tvayā pūrvabhaveṣu nityaṃ",
  "S04n459:174": "paripācitāḥ sattva sudīrgharātram |",
  "S04n459:175": "kṛtāñjalī te pi sthitātra sarve",
  "S04n459:176": "ye śraddadhāsyanti tavaita dharmam ||36 ||",
  "S04n459:177": "asmādṛśā dvādaśime śatāśca",
  "S04n459:178": "ye cāpi te prasthita agrabodhaye |",
  "S04n459:179": "tān paśyamānaḥ sugataḥ prabhāṣatāṃ",
  "S04n459:180": "teṣāṃ ca harṣaṃ paramaṃ janetu ||37 ||",
  "S04n459:181": "atha khalu bhagavāṃstraitīyakamapyāyuṣmataḥ śāriputrasyādhyeṣaṇāṃ viditvā āyuṣmantaṃ śāriputrametadavocat-yadidānīṃ tvaṃ śāriputra yāvatraitīyakamapi tathāgatamadhyeṣase |",
  "S04n459:182": "evamadhyeṣamāṇaṃ tvāṃ śāriputra kiṃ vakṣyāmi ?",
  "S04n459:183": "tena hi śāriputra śṛṇu,",
  "S04n459:184": "sādhu ca suṣṭhu ca manasi kuru |",
  "S04n459:185": "bhāṣiṣye'haṃ te ||",
  "S04n459:186": "samanantarabhāṣitā ceyaṃ bhagavatā vāk,",
  "S04n459:187": "atha khalu tataḥ parṣada ābhimānikānāṃ bhikṣūṇāṃ bhikṣuṇīnāmupāsakānāmupāsikānāṃ pañcamātrāṇi sahasrāṇyutthāya āsanebhyo bhagavataḥ pādau śirasābhivanditvā tataḥ parṣado'pakrāmanti sma,",
  "S04n459:188": "yathāpīdamabhimānākuśalamūlena aprāpte prāptasaṃjñino'nadhigate'dhigatasaṃjñinaḥ |",
  "S04n459:189": "te ātmānaṃ savraṇaṃ jñātvā tataḥ parṣado'pakrāntāḥ |",
  "S04n459:190": "bhagavāṃśca tūṣṇīṃbhāvenādhivāsayati sma ||",
  "S04n459:191": "atha khalu bhagavānāyuṣmantaṃ śāriputramāmantrayate sma-nippalāvā me śāriputra parṣat apagataphalguḥ śraddhāsāre pratiṣṭhitā |",
  "S04n459:192": "sādhu śāriputra eteṣāmābhimānikānāmato'pakramaṇam |",
  "S04n459:193": "tena hi śāriputra bhāṣiṣye etamartham |",
  "S04n459:194": "sādhu bhagavannityāyuṣmān śāriputro bhagavataḥ pratyaśrauṣīt ||",
  "S04n459:195": "bhagavānetadavocat-kadācit karhicicchāriputra tathāgata evaṃrūpāṃ dharmadeśanāṃ kathayati |",
  "S04n459:196": "tadyathāpi nāma śāriputra udumbarapuṣpaṃ kadācit karhicit saṃdṛśyate,",
  "S04n459:197": "evameva śāriputra tathāgato'pi kadācit karhicit evaṃrūpāṃ dharmadeśanāṃ kathayati |",
  "S04n459:198": "śraddadhata me śāriputra,",
  "S04n459:199": "bhūtavādyahamasmi,",
  "S04n459:200": "tathāvādyahamasmi,",
  "S04n459:201": "ananyathāvādyahamasmi |",
  "S04n459:202": "durbodhyaṃ śāriputra tathāgatasya saṃdhābhāṣyam |",
  "S04n459:203": "tatkasya hetoḥ?",
  "S04n459:204": "nānāniruktinirdeśābhilāpanirdeśanairmayā śāriputra vividhairupāyakauśalyaśatasahasrairdharmaḥ saṃprakāśitaḥ |",
  "S04n459:205": "atarko'tarkāvacarastathāgatavijñeyaḥ śāriputra saddharmaḥ |",
  "S04n459:206": "tatkasya hetoḥ?",
  "S04n459:207": "ekakṛtyena śāriputra ekakaraṇīyena tathāgato'rhan samyaksaṃbuddho loka utpadyate mahākṛtyena mahākaraṇīyena |",
  "S04n459:208": "katamaṃ ca śāriputra tathāgatasya ekakṛtyamekakaraṇīyaṃ mahākṛtyaṃ mahākaraṇīyaṃ yena kṛtyena tathāgato'rhan samyaksaṃbuddho loka utpadyate?",
  "S04n459:209": "yadidaṃ tathāgatajñānadarśanasamādāpanahetunimittaṃ sattvānāṃ tathāgato'rhan samyaksaṃbuddho loka utpadyate |",
  "S04n459:210": "tathāgatajñānadarśanasaṃdarśanahetunimittaṃ sattvānāṃ tathāgato'rhan samyaksaṃbuddho loka utpadyate |",
  "S04n459:211": "tathāgatajñānadarśanāvatāraṇahetunimittaṃ sattvānāṃ tathāgato'rhan samyaksaṃbuddho loka utpadyate |",
  "S04n459:212": "tathāgatajñānapratibodhanahetunimittaṃ sattvānāṃ tathāgato'rhan samyaksaṃbuddho loka utpadyate |",
  "S04n459:213": "tathāgatajñānadarśanamārgāvatāraṇahetunimittaṃ sattvānāṃ tathāgato'rhan samyaksaṃbuddho loka utpadyate |",
  "S04n459:214": "idaṃ tacchāriputra tathāgatasya ekakṛtyamekakaraṇīyaṃ mahākṛtyaṃ mahākaraṇīyamekaprayojanaṃ loke prādurbhāvāya |",
  "S04n459:215": "iti hi śāriputra yattathāgatasya ekakṛtyamekakaraṇīyaṃ mahākṛtyaṃ mahākaraṇīyam,",
  "S04n459:216": "tattathāgataḥ karoti |",
  "S04n459:217": "tatkasya hetoḥ?",
  "S04n459:218": "tathāgatajñānadarśanasamādāpaka evāhaṃ śāriputra,",
  "S04n459:219": "tathāgatajñānadarśanasaṃdarśaka evāhaṃ śāriputra,",
  "S04n459:220": "tathāgatajñānadarśanāvatāraka evāhaṃ śāriputra,",
  "S04n459:221": "tathāgatajñānadarśanapratibodhaka evāhaṃ śāriputra,",
  "S04n459:222": "tathāgatajñānadarśanamārgāvatāraka evāhaṃ śāriputra |",
  "S04n459:223": "ekamevāhaṃ śāriputra yānamārabhya sattvānāṃ dharma deśayāmi yadidaṃ buddhayānam |",
  "S04n459:224": "na kiṃcicchāriputra dvitīyaṃ vā tṛtīyaṃ vā yānaṃ saṃvidyate |",
  "S04n459:225": "sarvatraiṣā śāriputra dharmatā daśadigloke |",
  "S04n459:226": "tatkasya hetoḥ?",
  "S04n459:227": "ye'pi tu śāriputra atīta'dhvanyabhūvan daśasu dikṣvaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhā bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca |",
  "S04n459:228": "ye nānābhinirhāranirdeśavividhahetukāraṇanidarśanārambaṇaniruktyupāyakauśalyairnānādhimuktānāṃ sattvānāṃ nānādhātvāśayānāmāśayaṃ viditvā dharmaṃ deśitavantaḥ |",
  "S04n459:229": "te'pi sarve śāriputra buddhā bhagavanta ekameva yānamārabhya sattvānāṃ dharmaṃ deśitavantaḥ,",
  "S04n459:230": "yadidaṃ buddhayānaṃ sarvajñatāparyavasānam,",
  "S04n459:231": "yadidaṃ tathāgatajñānadarśanasamādāpanameva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśitavantaḥ |",
  "S04n459:232": "yairapi śāriputra sattvaisteṣāmatītānāṃ tathāgatānāmarhatāṃ samyaksaṃbuddhānāmantikāt saddharmaḥ śrutaḥ,",
  "S04n459:233": "te'pi sarve'nuttarāyāḥ samyaksaṃbodherlābhino'bhūvan ||",
  "S04n459:234": "ye'pi te śāriputra anāgate'dhvani bhaviṣyanti daśasu dikṣvaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhā bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca,",
  "S04n459:235": "ye ca nānābhirnihāranirdeśavividhahetukāraṇanidarśanārambaṇaniruktyupāyakauśalyairnānādhimuktānāṃ sattvānāṃ nānādhātvāśayānāmāśayaṃ viditvā dharmaṃ deśayiṣyanti,",
  "S04n459:236": "te'pi sarve śāriputra buddhā bhagavanta ekameva yānamārabhya sattvānāṃ dharmaṃ deśayiṣyanti yadidaṃ buddhayānaṃ sarvajñatāparyavasānam,",
  "S04n459:237": "yadidaṃ tathāgatajñānadarśanasamādāpanameva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśayiṣyanti |",
  "S04n459:238": "ye'pi te śāriputra sattvāsteṣāmanāgatānāṃ tathāgatānāmarhatāṃ samyaksaṃbuddhānāmantikāt taṃ dharmaṃ śroṣyanti,",
  "S04n459:239": "te'pi sarve'nuttarāyāḥ samyaksaṃbodherlābhino bhaviṣyanti ||",
  "S04n459:240": "ye'pi te śāriputra etarhi pratyutpanne'dhvani daśasu dikṣvaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhāstiṣṭhanti ghriyante yāpayanti,",
  "S04n459:241": "dharmaṃ ca deśayanti bahujanahitāya bahujanahitāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca,",
  "S04n459:242": "ye nānābhinirhāranirdeśavividhahetukāraṇanidarśanārambaṇaniruktyupāyakauśalyairnānādhimuktānāṃ sattvānāṃ nānādhātvāśayānāmāśayaṃ viditvā dharmaṃ deśayanti,",
  "S04n459:243": "te'pi sarve śāriputra buddhā bhagavanta ekameva yānamārabhya sattvānāṃ dharmaṃ deśayanti yadidaṃ buddhayānaṃ sarvajñatāparyavasānam,",
  "S04n459:244": "yadidaṃ tathāgatajñānadarśanasamādāpanameva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśayanti |",
  "S04n459:245": "ye'pi te śāriputra sattvāsteṣāṃ pratyutpannānāṃ tathāgatānāmarhatāṃ samyaksaṃbuddhānāmantikāt taṃ dharmaṃ śṛṇvanti,",
  "S04n459:246": "te'pi sarve'nuttarāyāḥ samyaksaṃbodherlābhino bhaviṣyanti ||",
  "S04n459:247": "ahamapi śāriputra etarhi tathāgato'rhan samyaksaṃbuddho bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca nānābhinirhāranirdeśavividhahetukāraṇanidarśanārambaṇaniruktyupāyakauśalyairnānādhimuktānāṃ sattvānāṃ nānādhātvāśayānāmāśayaṃ viditvā dharmaṃ deśayāmi |",
  "S04n459:248": "ahamapi śāriputra ekameva yānamārabhya sattvānāṃ dharmaṃ deśayāmi yadidaṃ buddhayānaṃ sarvajñatāparyavasānam,",
  "S04n459:249": "yadidaṃ tathāgatajñānadarśanasamādāpanameva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśayāmi |",
  "S04n459:250": "ye'pi te śāriputra sattvā etarhi mamemaṃ dharmaṃ śṛṇvanti,",
  "S04n459:251": "te'pi sarve'nuttarāyāḥ samyaksaṃbodherlābhino bhaviṣyanti |",
  "S04n459:252": "tadanenāpi śāriputra paryāyeṇa evaṃ veditavyaṃ yathā nāsti dvitīyasya yānasya kvaciddaśasu dikṣu loke prajñaptiḥ,",
  "S04n459:253": "kutaḥ punastṛtīyasya ||",
  "S04n459:254": "api tu khalu punaḥ śāriputra yadā tathāgatā arhantaḥ samyaksaṃbuddhā kalpakaṣāye votpadyante sattvakaṣāye vā kleśakaṣāye vā dṛṣṭikaṣāye vā āyuṣkaṣāye votpadyante |",
  "S04n459:255": "evaṃrūpeṣu śāriputra kalpasaṃkṣobhakaṣāyeṣu bahusattveṣu lubdheṣvalpakuśalamūleṣu tadā śāriputra tathāgatā arhantaḥ samyaksaṃbuddhā upāyakauśalyena tadevaikaṃ buddhayānaṃ triyānanirdeśena nirdiśanti |",
  "S04n459:256": "tatra śāriputra ye śrāvakā arhantaḥ pratyekabuddhā vā imāṃ kriyāṃ tathāgatasya buddhayānasamādapanāṃ na śṛṇvanti nāvataranti nāvabudhyanti,",
  "S04n459:257": "na te śāriputra tathāgatasya śrāvakā veditavyāḥ,",
  "S04n459:258": "nāpyarhanto nāpi pratyekabuddhā veditavyāḥ |",
  "S04n459:259": "api tu khalu punaḥ śāriputra yaḥ kaścid bhikṣurvā bhikṣuṇī vā arhattvaṃ pratijānīyāt,",
  "S04n459:260": "anuttarāyāṃ samyaksaṃbodhau praṇidhānamaparigṛhya ucchinno'smi buddhayānāditi vadet,",
  "S04n459:261": "etāvanme samucchrayasya paścimakaṃ parinirvāṇaṃ vadet,",
  "S04n459:262": "ābhimānikaṃ taṃ śāriputra prajānīyāḥ |",
  "S04n459:263": "tatkasya hetoḥ?",
  "S04n459:264": "asthānametacchāriputra anavakāśo yadbhikṣurarhan kṣīṇāsravaḥ saṃmukhībhūte tathāgate imaṃḥ dharmaṃ śrutvā na śraddadhyāt sthāpayitvā parinirvṛtasya tathāgatasya |",
  "S04n459:265": "tatkasya hetoḥ?",
  "S04n459:266": "na hi śāriputra śrāvakāstasmin kāle tasmin samaye parinirvṛte tathāgate eteṣāmevaṃrūpāṇāṃ sūtrāntānāṃ dhārakā vā deśakā vā bhaviṣyanti |",
  "S04n459:267": "anyeṣu punaḥ śāriputra tathāgateṣvarhatsu samyaksaṃbuddheṣu niḥsaṃśayā bhaviṣyanti |",
  "S04n459:268": "imeṣu buddhadharmeṣu śraddadhādhvaṃ me śāriputra pattīyata avakalpayata |",
  "S04n459:269": "na hi śāriputra tathāgatānāṃ mṛṣāvādaḥ saṃvidyate |",
  "S04n459:270": "ekamevedaṃ śāriputra yānaṃ yadidaṃ buddhayānam ||",
  "S04n459:271": "atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata—",
  "S04n459:272": "athābhimānaprāptā ye bhikṣubhikṣuṇyupāsakāḥ |",
  "S04n459:273": "upāsikāśca aśrāddhāḥ sahasrāḥ pañcanūnakāḥ ||38 ||",
  "S04n459:274": "apaśyanta imaṃ doṣaṃ chidraśikṣāsamanvitāḥ |",
  "S04n459:275": "vraṇāṃśca parirakṣantaḥ prakrāntā bālabuddhayaḥ ||39 ||",
  "S04n459:276": "parṣatkaṣāyatāṃ jñātvā lokanātho'dhivāsayi |",
  "S04n459:277": "tatteṣāṃ kuśalaṃ nāsti śṛṇuyurdharma ye imam ||40 ||",
  "S04n459:278": "śuddhā ca niṣpalāvā ca susthitā pariṣanmama |",
  "S04n459:279": "phalguvyapagatā sarvā sārā ceyaṃ pratiṣṭhitā ||41 ||",
  "S04n459:280": "śṛṇohi me śārisutā yathaiṣa",
  "S04n459:281": "saṃbuddha dharmaḥ puruṣottamehi |",
  "S04n459:282": "yathā ca buddhāḥ kathayanti nāyakā",
  "S04n459:283": "upāyakauśalyaśatairanekaiḥ ||42 ||",
  "S04n459:284": "yathāśayaṃ jāniya te cariṃ ca",
  "S04n459:285": "nānādhimuktāniha prāṇakoṭinām |",
  "S04n459:286": "citrāṇi karmāṇi viditva teṣāṃ",
  "S04n459:287": "purākṛtaṃ yatkuśalaṃ ca tehi ||43 ||",
  "S04n459:288": "nānāniruktīhi ca kāraṇehi",
  "S04n459:289": "saṃprāpayāmī ima teṣa prāṇinām |",
  "S04n459:290": "hetūhi dṛṣṭāntaśatehi cāhaṃ",
  "S04n459:291": "tathā tathā toṣayi sarvasattvān ||44 ||",
  "S04n459:292": "sūtrāṇi bhāṣāmi tathaiva gāthā",
  "S04n459:293": "itivṛttakaṃ jātakamadbhutaṃ ca |",
  "S04n459:294": "nidāna aupamyaśataiśca citrai-",
  "S04n459:295": "rgeyaṃ ca bhāṣāmi tathopadeśān ||45 ||",
  "S04n459:296": "ye bhonti hīnābhiratā avidvasū",
  "S04n459:297": "acīrṇacaryā bahubuddhakoṭiṣu |",
  "S04n459:298": "saṃsāralagnāśca suduḥkhitāśca",
  "S04n459:299": "nirvāṇa teṣāmupadarśayāmi ||46 ||",
  "S04n459:300": "upāyametaṃ kurute svayaṃbhū-",
  "S04n459:301": "rbauddhasya jñānasya prabodhanārtham |",
  "S04n459:302": "na cāpi teṣāṃ pravade kadācid",
  "S04n459:303": "yuṣme'pi buddhā iha loki bheṣyatha ||47 ||",
  "S04n459:304": "kiṃ kāraṇaṃ kālamavekṣya tāyī",
  "S04n459:305": "kṣaṇaṃ ca dṛṣṭvā tatu paśca bhāṣate |",
  "S04n459:306": "so'yaṃ kṣaṇo adya kathaṃci labdho",
  "S04n459:307": "vadāmi yeneha ca bhūtaniścayam ||48 ||",
  "S04n459:308": "navāṅgametanmama śāsanaṃ ca",
  "S04n459:309": "prakāśitaṃ sattvabalābalena |",
  "S04n459:310": "upāya eṣo varadasya jñāne",
  "S04n459:311": "praveśanārthāya nidarśito me ||49 ||",
  "S04n459:312": "bhavanti ye ceha sadā viśuddhā",
  "S04n459:313": "vyaktā śucī sūrata buddhaputrāḥ |",
  "S04n459:314": "kṛtādhikārā bahubuddhakoṭiṣu",
  "S04n459:315": "vaipulyasūtrāṇi vadāmi teṣām ||50 ||",
  "S04n459:316": "tathā hi te āśayasaṃpadāya",
  "S04n459:317": "viśuddharūpāya samanvitābhūn |",
  "S04n459:318": "vadāmi tān buddha bhaviṣyatheti",
  "S04n459:319": "anāgate'dhvāni hitānukampakāḥ ||51 ||",
  "S04n459:320": "śrutvā ca prītisphuṭa bhonti sarve",
  "S04n459:321": "buddhā bhaviṣyāma jagatpradhānāḥ |",
  "S04n459:322": "punaśca haṃ jāniya teṣa caryāṃ",
  "S04n459:323": "vaipulyasūtrāṇi prakāśayāmi ||52 ||",
  "S04n459:324": "ime ca te śrāvaka nāyakasya",
  "S04n459:325": "yehi śrutaṃ śāsanametamagryam |",
  "S04n459:326": "ekāpi gāthā śruta dhāritā vā",
  "S04n459:327": "sarveṣa bodhāya na saṃśayo'sti ||53 ||",
  "S04n459:328": "ekaṃ hi yānaṃ dvitiyaṃ na vidyate",
  "S04n459:329": "tṛtiyaṃ hi naivāsti kadāci loke |",
  "S04n459:330": "anyatrupāyā puruṣottamānāṃ",
  "S04n459:331": "yadyānanānātvupadarśayanti ||54 ||",
  "S04n459:332": "bauddhasya jñānasya prakāśanārthaṃ",
  "S04n459:333": "loke samutpadyati lokanāthaḥ |",
  "S04n459:334": "ekaṃ hi kāryaṃ dvitiyaṃ na vidyate",
  "S04n459:335": "na hīnayānena nayanti buddhāḥ ||55 ||",
  "S04n459:336": "pratiṣṭhito yatra svayaṃ svayaṃbhū-",
  "S04n459:337": "ryaccaiva buddhaṃ yatha yādṛśaṃ ca |",
  "S04n459:338": "balāśca ye dhyānavimokṣa-indriyā-",
  "S04n459:339": "statraiva sattvā pi pratiṣṭhapeti ||56 ||",
  "S04n459:340": "mātsaryadoṣo hi bhaveta mahyaṃ",
  "S04n459:341": "spṛśitva bodhiṃ virajāṃ viśiṣṭām |",
  "S04n459:342": "yadi hīnayānasmi pratiṣṭhapeya-",
  "S04n459:343": "mekaṃ pi sattvaṃ na mamate sādhu ||57 ||",
  "S04n459:344": "mātsarya mahyaṃ na kahiṃci vidyate",
  "S04n459:345": "īrṣyā na me nāpi ca chandarāgaḥ |",
  "S04n459:346": "ucchinna pāpā mama sarvadharmā-",
  "S04n459:347": "stenāsmi buddho jagato'nubodhāt ||58 ||",
  "S04n459:348": "yathā hyahaṃ citritu lakṣaṇehi",
  "S04n459:349": "prabhāsayanto imu sarvalokam |",
  "S04n459:350": "puraskṛtaḥ prāṇiśatairanekai-",
  "S04n459:351": "rdeśemimāṃ dharmasvabhāvamudrām ||59 ||",
  "S04n459:352": "evaṃ ca cintemyahu śāriputra",
  "S04n459:353": "kathaṃ nu evaṃ bhavi sarvasattvāḥ |",
  "S04n459:354": "dvātriṃśatīlakṣaṇarūpadhāriṇaḥ",
  "S04n459:355": "svayaṃprabhā lokavidū svayaṃbhūḥ ||60 ||",
  "S04n459:356": "yathā ca paśyāmi yathā ca cintaye",
  "S04n459:357": "yathā ca saṃkalpa mamāsi pūrvam |",
  "S04n459:358": "paripūrṇametat praṇidhānu mahyaṃ",
  "S04n459:359": "buddhā ca bodhiṃ ca prakāśayāmi ||61 ||",
  "S04n459:360": "sacedahaṃ śārisutā vadeyaṃ",
  "S04n459:361": "sattvāna bodhāya janetha chandam |",
  "S04n459:362": "ajānakāḥ sarva bhrameyuratra",
  "S04n459:363": "na jātu gṛhṇīyu subhāṣitaṃ me ||62 ||",
  "S04n459:364": "tāṃścaiva haṃ jāniya evarūpān",
  "S04n459:365": "na cīrṇacaryāḥ purimāsu jātiṣu |",
  "S04n459:366": "adhyoṣitāḥ kāmaguṇeṣu saktā-",
  "S04n459:367": "stṛṣṇāya saṃmūrchita mohacittāḥ ||63 ||",
  "S04n459:368": "te kāmahetoḥ prapatanti durgatiṃ",
  "S04n459:369": "ṣaṭsū gatīṣū parikhidyamānāḥ |",
  "S04n459:370": "kaṭasī ca vardhenti punaḥ punaste",
  "S04n459:371": "duḥkhena saṃpīḍita alpapuṇyāḥ ||64 ||",
  "S04n459:372": "vilagna dṛṣṭīgahaneṣu nitya-",
  "S04n459:373": "mastīti nāstīti tathāsti nāsti |",
  "S04n459:374": "dvāṣaṣṭi dṛṣṭīkṛta niśrayitvā",
  "S04n459:375": "asanta bhāvaṃ parigṛhya te sthitāḥ ||65 ||",
  "S04n459:376": "duḥśodhakā mānina dambhinaśca",
  "S04n459:377": "vaṅkāḥ śaṭhā alpaśrutāśca bālāḥ |",
  "S04n459:378": "te naiva śṛṇvanti subuddhaghoṣaṃ",
  "S04n459:379": "kadāci pi jātisahasrakoṭiṣu ||66 ||",
  "S04n459:380": "teṣāmahaṃ śārisutā upāyaṃ",
  "S04n459:381": "vadāmi duḥkhasya karotha antam |",
  "S04n459:382": "duḥkhena saṃpīḍita dṛṣṭva sattvān",
  "S04n459:383": "nirvāṇa tatrāpyupadarśayāmi ||67 ||",
  "S04n459:384": "evaṃ ca bhāṣāmyahu nityanirvṛtā",
  "S04n459:385": "ādipraśāntā imi sarvadharmāḥ |",
  "S04n459:386": "caryāṃ ca so pūriya buddhaputro",
  "S04n459:387": "anāgate'dhvāni jino bhaviṣyati ||68 ||",
  "S04n459:388": "upāyakauśalya mamaivarūpaṃ",
  "S04n459:389": "yat trīṇi yānānyupadarśayāmi |",
  "S04n459:390": "ekaṃ tu yānaṃ hi nayaśca eka",
  "S04n459:391": "ekā ciyaṃ deśana nāyakānām ||69 ||",
  "S04n459:392": "vyapanehi kāṅkṣāṃ tatha saṃśayaṃ ca",
  "S04n459:393": "yeṣāṃ ca keṣāṃ ciha kāṅkṣa vidyate |",
  "S04n459:394": "ananyathāvādina lokanāyakā",
  "S04n459:395": "ekaṃ idaṃ yānu dvitīyu nāsti ||70 ||",
  "S04n459:396": "ye cāpyabhūvan purimāstathāgatāḥ",
  "S04n459:397": "parinirvṛtā buddhasahasra neke |",
  "S04n459:398": "atītamadhvānamasaṃkhyakalpe",
  "S04n459:399": "teṣāṃ pramāṇaṃ na kadāci vidyate ||71 ||",
  "S04n459:400": "sarvehi tehi puruṣottamehi",
  "S04n459:401": "prakāśitā dharma bahū viśuddhāḥ |",
  "S04n459:402": "dṛṣṭāntakaiḥ kāraṇahetubhiśca",
  "S04n459:403": "upāyakauśalyaśatairanekaiḥ ||72 ||",
  "S04n459:404": "sarve ca te darśayi ekayāna-",
  "S04n459:405": "mekaṃ ca yānaṃ avatārayanti |",
  "S04n459:406": "ekasmi yāne paripācayanti",
  "S04n459:407": "acintiyā prāṇisahasrakoṭyaḥ ||73 ||",
  "S04n459:408": "anye upāyā vividhā jinānāṃ",
  "S04n459:409": "yehī prakāśentimamagradharmam |",
  "S04n459:410": "jñātvādhimuktiṃ tatha āśayaṃ ca",
  "S04n459:411": "tathāgatā loki sadevakasmin ||74 ||",
  "S04n459:412": "ye cāpi sattvāstahi teṣa saṃmukhaṃ",
  "S04n459:413": "śṛṇvanti dharmaṃ atha vā śrutāvinaḥ |",
  "S04n459:414": "dānaṃ ca dattaṃ caritaṃ ca śīlaṃ",
  "S04n459:415": "kṣāntyā ca saṃpādita sarvacaryāḥ ||75 ||",
  "S04n459:416": "vīryeṇa dhyānena kṛtādhikārāḥ",
  "S04n459:417": "prajñāya vā cintita eti dharmāḥ |",
  "S04n459:418": "vividhāni puṇyāni kṛtāni yehi",
  "S04n459:419": "te sarvi bodhāya abhūṣi lābhinaḥ ||76 ||",
  "S04n459:420": "parinirvṛtānāṃ ca jināna teṣāṃ",
  "S04n459:421": "ye śāsane kecidabhūṣi sattvāḥ |",
  "S04n459:422": "kṣāntā ca dāntā ca vinīta tatra",
  "S04n459:423": "te sarvi bodhāya abhūṣi lābhinaḥ ||77 ||",
  "S04n459:424": "ye cāpi dhātūna karonti pūjāṃ",
  "S04n459:425": "jināna teṣāṃ parinirvṛtānām |",
  "S04n459:426": "ratnāmayān stūpasahasra nekān",
  "S04n459:427": "suvarṇarūpyasya ca sphāṭikasya ||78 ||",
  "S04n459:428": "ye cāśmagarbhasya karonti stūpān",
  "S04n459:429": "karketanāmuktamayāṃśca kecit |",
  "S04n459:430": "vaiḍūryaśreṣṭhasya tathendranīlān",
  "S04n459:431": "te sarvi bodhāya abhūṣi lābhinaḥ ||79 ||",
  "S04n459:432": "ye cāpi śaileṣu karonti stūpān",
  "S04n459:433": "ye candanānāmagurusya kecit |",
  "S04n459:434": "ye devadārūsya karonti stūpān",
  "S04n459:435": "ye dārusaṃghātamayāṃśca kecit ||80 ||",
  "S04n459:436": "iṣṭāmayān mṛttikasaṃcitān vā",
  "S04n459:437": "prītāśca kurvanti jināna stūpān |",
  "S04n459:438": "uddiśya ye pāṃsukarāśayo'pi",
  "S04n459:439": "aṭavīṣu durgeṣu ca kārayanti ||81 ||",
  "S04n459:440": "sikatāmayān vā puna kūṭa kṛtvā",
  "S04n459:441": "ye keciduddiśya jināna stūpān |",
  "S04n459:442": "kumārakāḥ krīḍiṣu tatra tatra",
  "S04n459:443": "te sarvi bodhāya abhūṣi lābhinaḥ ||82 ||",
  "S04n459:444": "ratnāmayā bimba tathaiva kecid",
  "S04n459:445": "dvātriṃśatīlakṣaṇarūpadhāriṇaḥ |",
  "S04n459:446": "uddiśya kārāpita yehi cāpi",
  "S04n459:447": "te sarvi bodhāya abhūṣi lābhinaḥ ||83 ||",
  "S04n459:448": "ye saptaratnāmaya tatra kecid",
  "S04n459:449": "ye tāmrikā vā tatha kāṃsikā vā |",
  "S04n459:450": "kārāpayīṣu sugatāna bimbā",
  "S04n459:451": "te sarvi bodhāya abhūṣi lābhinaḥ ||84 ||",
  "S04n459:452": "sīsasya lohasya ca mṛttikāya vā",
  "S04n459:453": "kārāpayīṣu sugatāna vigrahān |",
  "S04n459:454": "ye pustakarmāmaya darśanīyāṃ-",
  "S04n459:455": "ste sarvi bodhāya abhūṣi lābhinaḥ ||85 ||",
  "S04n459:456": "ye citrabhittīṣu karonti vigrahān",
  "S04n459:457": "paripūrṇagātrān śatapuṇyalakṣaṇān |",
  "S04n459:458": "likhetsvayaṃ cāpi likhāpayedvā",
  "S04n459:459": "te sarvi bodhāya abhūṣi lābhinaḥ ||86 ||",
  "S04n459:460": "ye cāpi kecittahi śikṣamāṇāḥ",
  "S04n459:461": "krīḍāratiṃ cāpi vinodayantaḥ |",
  "S04n459:462": "nakhena kāṣṭhena kṛtāsi vigrahān",
  "S04n459:463": "bhittīṣu puruṣā ca kumārakā vā ||87 ||",
  "S04n459:464": "sarve ca te kārūṇikā abhūvan",
  "S04n459:465": "sarve'pi te tārayi prāṇikoṭyaḥ |",
  "S04n459:466": "samādapentā bahubodhisatvāṃ-",
  "S04n459:467": "ste sarvi bodhāya abhūṣi lābhinaḥ ||88 ||",
  "S04n459:468": "dhātūṣu yaiścāpi tathāgatānāṃ",
  "S04n459:469": "stūpeṣu vā mṛttikavigraheṣu vā |",
  "S04n459:470": "ālekhyabhittīṣvapi pāṃsustūpe",
  "S04n459:471": "puṣpā ca gandhā ca pradatta āsīt ||89 ||",
  "S04n459:472": "vādyā ca vādāpita yehi tatra",
  "S04n459:473": "bheryo'tha śaṅkhāḥ paṭahāḥ sughoṣakāḥ |",
  "S04n459:474": "nirnāditā dundubhayaśca yehi",
  "S04n459:475": "pūjāvidhānāya varāgrabodhinām ||90 ||",
  "S04n459:476": "vīṇāśca tālā paṇavāśca yehi",
  "S04n459:477": "mṛdaṅga vaṃśā tuṇavā manojñāḥ |",
  "S04n459:478": "ekotsavā vā sukumārakā vā",
  "S04n459:479": "te sarvi bodhāya abhūṣi lābhinaḥ ||91 ||",
  "S04n459:480": "vādāpitā jhallariyo'pi yehi",
  "S04n459:481": "jalamaṇḍakā carpaṭamaṇḍakā vā |",
  "S04n459:482": "sugatāna uddiśyatha pūjanārthaṃ",
  "S04n459:483": "gītaṃ sugītaṃ madhuraṃ manojñam ||92 ||",
  "S04n459:484": "sarve ca te buddha abhūṣi loke",
  "S04n459:485": "kṛtvāna tāṃ bahuvidhadhātupūjām |",
  "S04n459:486": "kimalpakaṃ pi sugatāna dhātuṣu",
  "S04n459:487": "ekaṃ pi vādāpiya vādyabhāṇḍam ||93 ||",
  "S04n459:488": "puṣpeṇa caikena pi pūjayitvā",
  "S04n459:489": "ālekhyabhittau sugatāna bimbān |",
  "S04n459:490": "vikṣiptacittā pi ca pūjayitvā",
  "S04n459:491": "anupūrva drakṣyanti ca buddhakoṭyaḥ ||94 ||",
  "S04n459:492": "yaiścāñjalistatra kṛto'pi stūpe",
  "S04n459:493": "paripūrṇa ekā talasaktikā vā |",
  "S04n459:494": "unnāmitaṃ śīrṣamabhūnmuhūrta-",
  "S04n459:495": "mavanāmitaḥ kāyu tathaikavāram ||95 ||",
  "S04n459:496": "namo'stu buddhāya kṛtaikavāraṃ",
  "S04n459:497": "yehī tadā dhātudhareṣu teṣu |",
  "S04n459:498": "vikṣiptacittairapi ekavāraṃ",
  "S04n459:499": "te sarvi prāptā imamagrabodhim ||96 ||",
  "S04n459:500": "sugatāna teṣāṃ tada tasmi kāle",
  "S04n459:501": "parinirvṛtānāmatha tiṣṭhatāṃ vā |",
  "S04n459:502": "ye dharmanāmāpi śruṇiṃsu sattvā-",
  "S04n459:503": "ste sarvi bodhāya abhūṣi lābhinaḥ ||97 ||",
  "S04n459:504": "anāgatā pī bahubuddhakoṭyo",
  "S04n459:505": "acintiyā yeṣu pramāṇu nāsti |",
  "S04n459:506": "te pī jinā uttamalokanāthāḥ",
  "S04n459:507": "prakāśayiṣyanti upāyametam ||98 ||",
  "S04n459:508": "upāyakauśalyamanantu teṣāṃ",
  "S04n459:509": "bhaviṣyati lokavināyakānām |",
  "S04n459:510": "yenā vineṣyantiha prāṇakoṭyo",
  "S04n459:511": "bauddhasmi jñānasmi anāsravasmin ||99 ||",
  "S04n459:512": "eko'pi sattvo na kadāci teṣāṃ",
  "S04n459:513": "śrutvāna dharmaṃ na bhaveta buddhaḥ |",
  "S04n459:514": "praṇidhānametaddhi tathāgatānāṃ",
  "S04n459:515": "caritva bodhāya carāpayeyam ||100 ||",
  "S04n459:516": "dharmāmukhā koṭisahasra neke",
  "S04n459:517": "prakāśayiṣyanti anāgate'dhve |",
  "S04n459:518": "upadarśayanto imamekayānaṃ",
  "S04n459:519": "vakṣyanti dharmaṃ hi tathāgatatve ||101 ||",
  "S04n459:520": "sthitikā hi eṣā sada dharmanetrī",
  "S04n459:521": "prakṛtiśca dharmāṇa sadā prabhā[sate] |",
  "S04n459:522": "viditva buddhā dvipadānamuttamā",
  "S04n459:523": "prakāśayiṣyanti mamekayānam ||102 ||",
  "S04n459:524": "dharmasthitiṃ dharmaniyāmatāṃ ca",
  "S04n459:525": "nityasthitāṃ loki imāmakampyām |",
  "S04n459:526": "buddhāśca bodhiṃ pṛthivīya maṇḍe",
  "S04n459:527": "prakāśayiṣyanti upāyakauśalam ||103 ||",
  "S04n459:528": "daśasū diśāsū naradevapūjitā-",
  "S04n459:529": "stiṣṭhanti buddhā yatha gaṅgavālikāḥ |",
  "S04n459:530": "sukhāpanārthaṃ iha sarvaprāṇināṃ",
  "S04n459:531": "te cāpi bhāṣantimamagrabodhim ||104 ||",
  "S04n459:532": "upāyakauśalya prakāśayanti",
  "S04n459:533": "vividhāni yānānyupadarśayanti |",
  "S04n459:534": "ekaṃ ca yānaṃ paridīpayanti",
  "S04n459:535": "buddhā imāmuttamaśāntabhūmim ||105 ||",
  "S04n459:536": "caritaṃ ca te jāniya sarvadehināṃ",
  "S04n459:537": "yathāśayaṃ yacca purā niṣevitam |",
  "S04n459:538": "vīryaṃ ca sthāmaṃ ca viditva teṣāṃ",
  "S04n459:539": "jñātvādhimuktiṃ ca prakāśayanti ||106 ||",
  "S04n459:540": "dṛṣṭāntahetūn bahu darśayanti",
  "S04n459:541": "bahukāraṇān jñānabalena nāyakāḥ |",
  "S04n459:542": "nānādhimuktāṃśca viditva sattvān",
  "S04n459:543": "nānābhinirhārupadarśayanti ||107 ||",
  "S04n459:544": "ahaṃ pi caitarhi jinendranāyako",
  "S04n459:545": "utpanna sattvāna sukhāpanārtham |",
  "S04n459:546": "saṃdarśayāmī ima buddhabodhiṃ",
  "S04n459:547": "nānābhinirhārasahasrakoṭibhiḥ ||108 ||",
  "S04n459:548": "deśemi dharmaṃ ca bahuprakāraṃ",
  "S04n459:549": "adhimuktimadhyāśaya jñātva prāṇinām |",
  "S04n459:550": "saṃharṣayāmī vividhairupāyaiḥ",
  "S04n459:551": "pratyātmikaṃ jñānabalaṃ mamaitat ||109 ||",
  "S04n459:552": "ahaṃ pi paśyāmi daridrasattvān",
  "S04n459:553": "prajñāya puṇyehi ca viprahīṇān |",
  "S04n459:554": "praskanna saṃsāri niruddha durge",
  "S04n459:555": "magnāḥ punarduḥkhaparaṃparāsu ||110 ||",
  "S04n459:556": "tṛṣṇāvilagnāṃścamarīva bāle",
  "S04n459:557": "kāmairihāndhīkṛta sarvakālam |",
  "S04n459:558": "na buddhameṣanti mahānubhāvaṃ",
  "S04n459:559": "na dharma mārganti dukhāntagāminam ||111 ||",
  "S04n459:560": "gatīṣu ṣaṭsu pariruddhacittāḥ",
  "S04n459:561": "kudṛṣṭidṛṣṭīṣu sthitā akampyāḥ |",
  "S04n459:562": "duḥkhātu duḥkhānupradhāvamānāḥ",
  "S04n459:563": "kāruṇya mahyaṃ balavantu teṣu ||112 ||",
  "S04n459:564": "so'haṃ viditvā tahi bodhimaṇḍe",
  "S04n459:565": "saptāha trīṇi paripūrṇa saṃsthitaḥ |",
  "S04n459:566": "arthaṃ vicintemimamevarūpaṃ",
  "S04n459:567": "ullokayan pādapameva tatra ||113 ||",
  "S04n459:568": "prekṣāmi taṃ cānimiṣaṃ drumendraṃ",
  "S04n459:569": "tasyaiva heṣṭhe anucaṃkramāmi |",
  "S04n459:570": "āścaryajñānaṃ ca idaṃ viśiṣṭaṃ",
  "S04n459:571": "sattvāśca mohāndha avidvasū ime ||114 ||",
  "S04n459:572": "brahmā ca māṃ yācati tasmi kāle",
  "S04n459:573": "śakraśca catvāri ca lokapālāḥ |",
  "S04n459:574": "maheśvaro īśvara eva cāpi",
  "S04n459:575": "marudgaṇānāṃ ca sahasrakoṭayaḥ ||115 ||",
  "S04n459:576": "kṛtāñjalī sarvi sthitāḥ sagauravā",
  "S04n459:577": "arthaṃ ca cintemi kathaṃ karomi |",
  "S04n459:578": "ahaṃ ca bodhīya vadāmi varṇān",
  "S04n459:579": "ime ca duḥkhairabhibhūta sattvāḥ ||116 ||",
  "S04n459:580": "te mahya dharmaṃ kṣipi bālabhāṣitaṃ",
  "S04n459:581": "kṣipitva gaccheyurapāyabhūmim |",
  "S04n459:582": "śreyo mamā naiva kadāci bhāṣituṃ",
  "S04n459:583": "adyaiva me nirvṛtirastu śāntā ||117 ||",
  "S04n459:584": "purimāṃśca buddhān samanusmaranto",
  "S04n459:585": "upāyakauśalyu yathā ca teṣām |",
  "S04n459:586": "yaṃ nūna haṃ pi ima buddhabodhiṃ",
  "S04n459:587": "tridhā vibhajyeha prakāśayeyam ||118 ||",
  "S04n459:588": "evaṃ ca me cintitu eṣa dharmo",
  "S04n459:589": "ye cānye buddhā daśasu ddiśāsu |",
  "S04n459:590": "darśiṃsu te mahya tadātmabhāvaṃ",
  "S04n459:591": "sādhuṃ ti ghoṣaṃ samudīrayanti ||119 ||",
  "S04n459:592": "sādhū mune lokavināyakāgra",
  "S04n459:593": "anuttaraṃ jñānamihādhigamya |",
  "S04n459:594": "upāyakauśalyu vicintayanto",
  "S04n459:595": "anuśikṣase lokavināyakānām ||120 ||",
  "S04n459:596": "vayaṃ pi buddhāya paraṃ tadā padaṃ",
  "S04n459:597": "tṛdhā ca kṛtvāna prakāśayāmaḥ |",
  "S04n459:598": "hīnādhimuktā hi avidvasū narā",
  "S04n459:599": "bhaviṣyathā buddha na śraddadheyuḥ ||121 ||",
  "S04n459:600": "tato vayaṃ kāraṇasaṃgraheṇa",
  "S04n459:601": "upāyakauśalya niṣevamāṇāḥ |",
  "S04n459:602": "phalābhilāṣaṃ parikīrtayantaḥ",
  "S04n459:603": "samādapemo bahubodhisattvān ||122 ||",
  "S04n459:604": "ahaṃ cudagrastada āsi śrutvā",
  "S04n459:605": "ghoṣaṃ manojñaṃ puruṣarṣabhāṇām |",
  "S04n459:606": "udagracitto bhaṇi teṣa tāyināṃ",
  "S04n459:607": "na mohavādī pravarā maharṣī ||123 ||",
  "S04n459:608": "ahaṃ pi evaṃ samudācariṣye",
  "S04n459:609": "yathā vadantī vidu lokanāyakāḥ |",
  "S04n459:610": "ahaṃ pi saṃkṣobhi imasmi dāruṇe",
  "S04n459:611": "utpanna sattvāna kaṣāyamadhye ||124 ||",
  "S04n459:612": "tato hyahaṃ śārisutā viditvā",
  "S04n459:613": "vārāṇasīṃ prasthitu tasmi kāle |",
  "S04n459:614": "tahi pañcakānāṃ pravadāmi bhikṣuṇāṃ",
  "S04n459:615": "dharmaṃ upāyena praśāntabhūmim ||125 ||",
  "S04n459:616": "tataḥ pravṛttaṃ mama dharmacakraṃ",
  "S04n459:617": "nirvāṇaśabdaśca abhūṣi loke |",
  "S04n459:618": "arhantaśabdastatha dharmaśabdaḥ",
  "S04n459:619": "saṃghasya śabdaśca abhūṣi tatra ||126 ||",
  "S04n459:620": "bhāṣāmi varṣāṇi analpakāni",
  "S04n459:621": "nirvāṇabhūmiṃ cupadarśayāmi |",
  "S04n459:622": "saṃsāraduḥkhasya ca eṣa anto",
  "S04n459:623": "evaṃ vadāmī ahu nityakālam ||127 ||",
  "S04n459:624": "yasmiṃśca kāle ahu śāriputra",
  "S04n459:625": "paśyāmi putrān dvipadottamānām |",
  "S04n459:626": "ye prasthitā uttamamagrabodhiṃ",
  "S04n459:627": "koṭīsahasrāṇi analpakāni ||128 ||",
  "S04n459:628": "upasaṃkramitvā ca mamaiva antike",
  "S04n459:629": "kṛtāñjalīḥ sarvi sthitāḥ sagauravāḥ |",
  "S04n459:630": "yehī śruto dharma jināna āsīt",
  "S04n459:631": "upāyakauśalyu bahuprakāram ||129 ||",
  "S04n459:632": "tato mamā etadabhūṣi tatkṣaṇaṃ",
  "S04n459:633": "samayo mamā bhāṣitumagradharmam |",
  "S04n459:634": "yasyāhamarthaṃ iha loki jātaḥ",
  "S04n459:635": "prakāśayāmī tamihāgrabodhim ||130 ||",
  "S04n459:636": "duḥśraddadhaṃ etu bhaviṣyate'dya",
  "S04n459:637": "nimittasaṃjñāniha bālabuddhinām |",
  "S04n459:638": "adhimānaprāptāna avidvasūnāṃ",
  "S04n459:639": "ime tu śroṣyanti hi bodhisattvāḥ ||131 ||",
  "S04n459:640": "viśāradaścāhu tadā prahṛṣṭaḥ",
  "S04n459:641": "saṃlīyanāṃ sarva vivarjayitvā |",
  "S04n459:642": "bhāṣāmi madhye sugatātmajānāṃ",
  "S04n459:643": "tāṃścaiva bodhāya samādapemi ||132 ||",
  "S04n459:644": "saṃdṛśya caitādṛśabuddhaputrāṃ-",
  "S04n459:645": "stavāpi kāṅkṣā vyapanīta bheṣyati |",
  "S04n459:646": "ye cā śatā dvādaśime anāsravā",
  "S04n459:647": "buddhā bhaviṣyantimi loki sarve ||133 ||",
  "S04n459:648": "yathaiva teṣāṃ purimāṇa tāyināṃ",
  "S04n459:649": "anāgatānāṃ ca jināna dharmatā |",
  "S04n459:650": "mamāpi eṣaiva vikalpavarjitā",
  "S04n459:651": "tathaiva haṃ deśayi adya tubhyam ||134 ||",
  "S04n459:652": "kadāci kahiṃci kathaṃci loke",
  "S04n459:653": "utpādu bhoti puruṣarṣabhāṇām |",
  "S04n459:654": "utpadya cā loki anantacakṣuṣaḥ",
  "S04n459:655": "kadācidetādṛśu dharma deśayuḥ ||135 ||",
  "S04n459:656": "sudurlabho īdṛśu agradharmaḥ",
  "S04n459:657": "kalpāna koṭīnayutairapi syāt |",
  "S04n459:658": "sudurlabhā īdṛśakāśca sattvāḥ",
  "S04n459:659": "śratvāna ye śraddadhi agradharmam ||136 ||",
  "S04n459:660": "audumbaraṃ puṣpa yathaiva durlabhaṃ",
  "S04n459:661": "kadāci kahiṃci kathaṃci dṛśyate |",
  "S04n459:662": "manojñarūpaṃ ca janasya tadbhave-",
  "S04n459:663": "dāścaryu lokasya sadevakasya ||137 ||",
  "S04n459:664": "ataśca āścaryataraṃ vadāmi",
  "S04n459:665": "śrutvāna yo dharmamimaṃ subhāṣitam |",
  "S04n459:666": "anumodi ekaṃ pi bhaṇeya vācaṃ",
  "S04n459:667": "kṛta sarvabuddhāna bhaveya pūjā ||138 ||",
  "S04n459:668": "vyapanehi kāṅkṣāmiha saṃśayaṃ ca",
  "S04n459:669": "ārocayāmi ahu dharmarājā |",
  "S04n459:670": "samādapemi ahamagrabodhau",
  "S04n459:671": "na śrāvakāḥ kecidihāsti mahyam ||139 ||",
  "S04n459:672": "tava śāriputraitu rahasyu bhotu",
  "S04n459:673": "ye cāpi me śrāvaka mahya sarve |",
  "S04n459:674": "ye bodhisattvāśca ime pradhānā",
  "S04n459:675": "rahasyametanmama dhārayantu ||140 ||",
  "S04n459:676": "kiṃ kāraṇaṃ pañcakaṣāyakāle",
  "S04n459:677": "kṣudrāśca duṣṭāśca bhavanti sattvāḥ |",
  "S04n459:678": "kāmairihāndhīkṛta bālabuddhayo",
  "S04n459:679": "na teṣa bodhāya kadāci cittam ||141 ||",
  "S04n459:680": "śrutvā ca yānaṃ mama etadekaṃ",
  "S04n459:681": "prakāśitaṃ tena jinena āsīt |",
  "S04n459:682": "anāgate'dhvāni bhrameyu sattvāḥ",
  "S04n459:683": "sūtraṃ kṣipitvā narakaṃ vrajeyuḥ ||142 ||",
  "S04n459:684": "lajjī śucī ye ca bhaveyu sattvāḥ",
  "S04n459:685": "saṃprasthitā uttamamagrabodhim |",
  "S04n459:686": "viśārado bhūtva vademi teṣā-",
  "S04n459:687": "mekasya yānasya anantavarṇān ||143 ||",
  "S04n459:688": "etādṛśī deśana nāyakānā-",
  "S04n459:689": "mupāyakauśalyamidaṃ variṣṭham |",
  "S04n459:690": "bahūhi saṃdhāvacanehi coktaṃ",
  "S04n459:691": "durbodhyametaṃ hi aśikṣitehi ||144 ||",
  "S04n459:692": "tasmāddhi saṃdhāvacanaṃ vijāniyā",
  "S04n459:693": "buddhāna lokācariyāṇa tāyinām |",
  "S04n459:694": "jahitva kāṅkṣāṃ vijahitva saṃśayaṃ",
  "S04n459:695": "bhaviṣyathā buddha janetha harṣam ||145 ||",
  "S04n459:696": "ityāryasaddharmapuṇḍarīke dharmaparyāye upāyakauśalyaparivarto nāma dvitīyaḥ ||"
}