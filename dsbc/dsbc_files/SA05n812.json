{
  "SA05n812:0": "avadhānastotram (vandanāstavaṃ vā)",
  "SA05n812:1": "om namo lokanāthāya",
  "SA05n812:2": "ārādhito'si bhujagāsuralokasaṃghairgandharvayakṣamunibhiḥ parivanditāya |",
  "SA05n812:3": "dvātriṃśadādivaralakṣaṇabhūṣitāya nityaṃ namāmi śirasā karuṇāmayāya || 1 ||",
  "SA05n812:4": "bālārkakoṭisamatejakalevarāya ālokite sugataśekharadhāritāya |",
  "SA05n812:5": "śubhrāṃśumaulitilakāya jaṭadharāya nityaṃ namāmi śirasā karuṇāmayāya || 2 ||",
  "SA05n812:6": "ambhojapāṇikamalāsanasaṃsthitāya yajñopavītaphaṇirājasumaṇḍitāya |",
  "SA05n812:7": "ratnādihārakanakojjvalabhūṣitāya nityaṃ namāmi śirasā karuṇāmayāya || 3 ||",
  "SA05n812:8": "utpādabhaṅgabhavasāgaratārakāya durgrāhadurgatibhuvāṃ parimocakāya |",
  "SA05n812:9": "rāgādidoṣaparimukta sunirmalāya nityaṃ namāmi śirasā karuṇāmayāya || 4 ||",
  "SA05n812:10": "maitryādibhiścaturabrahmavihāraṇāya dhārāmṛtaiḥ sakalasattvasupoṣaṇāya |",
  "SA05n812:11": "mohāndhakārakṛtadoṣavidāraṇāya nityaṃ namāmi śirasā karuṇāmayāya || 5 ||",
  "SA05n812:12": "daityendravaṃśavalitāraṇamokṣadāya sattvopakāratvaritakṛtaniścayāya |",
  "SA05n812:13": "sarvajñajñānaparipūritadeśanāya nityaṃ namāmi śirasā karuṇāmayāya || 6 ||",
  "SA05n812:14": "aṣṭādaśanarakamārgaviśodhanāya ajñānagāḍhatimiraparidhvaṃsanāya |",
  "SA05n812:15": "jñānaikadṛṣṭivyavalokitamokṣadāya nityaṃ namāmi śirasā karuṇāmayāya || 7 ||",
  "SA05n812:16": "tvaṃ lokanātha bhuvaneśvara supradāya dāridrayaduḥkhamayapañjaradāraṇāya |",
  "SA05n812:17": "tvatpādapaṅkajayugaprativanditāya nityaṃ namāmi śirasā karuṇāmayāya || 8 ||",
  "SA05n812:18": "mārtaṇḍamaṇḍalarucistathatāsvabhāvaṃ tvāṃ naumyahaṃ suphaladaṃ vimalaprabhāvam |",
  "SA05n812:19": "cintāmaṇiṃ susadṛśaṃ tvatidurbhago'haṃ nityaṃ namāmi śirasā karuṇāmayāya || 9 ||",
  "SA05n812:20": "yadbhaktito daśanakhāñjalisottamāṅgamaṣṭāṅgakaiḥ praṇamitaṃ tava pādapadma |",
  "SA05n812:21": "duḥkhārṇave patitamuddhara māṃ kṛpālo nityaṃ namāmi śirasā karuṇāmayāya || 10 ||",
  "SA05n812:22": "saptāṣṭabhūtagatamādhavaśuklapakṣe tārāpunarvasu sahe bhṛgusūnuvāre |",
  "SA05n812:23": "śrīkrauṃcadāraṇatithau ca stutiṃ karomi me dehi vāñchitaphalaṃ bhuvanaikanātha || 11 ||",
  "SA05n812:24": "ye paṭhanti mahāpuṇyaṃ pavitraṃ pāpanāśanam |",
  "SA05n812:25": "sarvakāmārthasiddhiṃ ca gamiṣyanti sukhāvatīm || 12 ||",
  "SA05n812:26": "śrīmadāryāvalokiteśvarabhaṭṭārakasyāvadhānastotraṃ samāptam ||"
}