{
  "S06n578:0": "22 kalyāṇamitraparivarto dvāviṃśatitamaḥ |",
  "S06n578:1": "atha khalu bhagavān punarapyāyuṣmantaṃ subhūtimāmantrayate sma-iha subhūte bodhisattvena mahāsattvena adhyāśayasaṃprasthitena anuttarāṃ samyaksaṃbodhimabhisaṃboddhukāmena ādita evaṃ kalyāṇamitrāṇi sevitavyāni bhaktavyāni paryupāsitavyāni |",
  "S06n578:2": "subhūtirāha-katamāni tāni punarbhagavan bodhisattvasya mahāsattvasya kalyāṇamitrāṇi veditavyāni,",
  "S06n578:3": "yāni bodhisattvena mahāsattvena adhyāśayasaṃprasthitena anuttarāṃ samyaksaṃbodhimabhisaṃboddhukāmena ādita eva kalyāṇamitrāṇi sevitavyāni bhaktavyāni paryupāsitavyāni?",
  "S06n578:4": "evamukte bhagavānāyuṣmantaṃ subhūtimetadavocat-buddhā eva subhūte bhagavantaḥ,",
  "S06n578:5": "ye ca te'vinivartanīyā bodhisattvā mahāsattvā bodhisattvacaryākuśalāḥ,",
  "S06n578:6": "ya enaṃ pāramitāsvavavadanti anuśāsati,",
  "S06n578:7": "ye'smai prajñāpāramitāṃ deśayantyupadiśanti |",
  "S06n578:8": "imāni tāni subhūte bodhisattvasya mahāsattvasya kalyāṇamitrāṇi veditavyāni |",
  "S06n578:9": "prajñāpāramitaiva subhūte bodhisattvasya mahāsattvasya kalyāṇamitraṃ veditavyam |",
  "S06n578:10": "sarvā eva ca subhūte ṣaṭ pāramitā bodhisattvasya mahāsattvasya kalyāṇamitrāṇi veditavyāni |",
  "S06n578:11": "ṣaḍeva pāramitāḥ śāstā,",
  "S06n578:12": "ṣaṭ pāramitā mārgaḥ,",
  "S06n578:13": "ṣaṭ pāramitā ālokaḥ,",
  "S06n578:14": "ṣaṭ pāramitā ulkā,",
  "S06n578:15": "ṣaṭ pāramitāḥ avabhāsaḥ,",
  "S06n578:16": "ṣaṭ pāramitāstrāṇam,",
  "S06n578:17": "ṣaṭ pāramitāḥ śaraṇam,",
  "S06n578:18": "ṣaṭ pāramitā layanam,",
  "S06n578:19": "ṣaṭ pāramitāḥ parāyaṇam,",
  "S06n578:20": "ṣaṭ pāramitāḥ dvīpaḥ,",
  "S06n578:21": "ṣaṭ pāramitā mātā,",
  "S06n578:22": "ṣaṭ pāramitāḥ pitā,",
  "S06n578:23": "ṣaṭ pāramitā jñānāya bodhāya anuttarāyai samyaksaṃbodhaye saṃvartante |",
  "S06n578:24": "tatkasya hetoḥ?",
  "S06n578:25": "atra hi subhūte prajñāpāramitā pariniṣṭhitā bhavati yaduta ṣaṭpāramitāsu |",
  "S06n578:26": "ye'pi te subhūte atīte'dhvani tathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbudhya parinirvṛtāḥ,",
  "S06n578:27": "teṣāmapi buddhānāṃ bhagavatāmitonirjātaiva sarvajñatā,",
  "S06n578:28": "yaduta ṣaḍbhyaḥ pāramitābhyaḥ |",
  "S06n578:29": "ye'pi te subhūte bhaviṣyantyanāgate'dhvani tathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbhotsyante,",
  "S06n578:30": "teṣāmapi buddhānāṃ bhagavatāmitonirjātaiva sarvajñatā,",
  "S06n578:31": "yaduta ṣaḍbhyaḥ pāramitābhyaḥ |",
  "S06n578:32": "ye'pi te subhūte aprameyeṣvasaṃkhyeyeṣvaparimāṇeṣvacintyeṣu lokadhātuṣu tathāgatā arhantaḥ samyaksaṃbuddhā etarhyanuttarāṃ samyaksaṃbodhimabhisaṃbuddhāstiṣṭhanti,",
  "S06n578:33": "dhriyante,",
  "S06n578:34": "yāpayanti,",
  "S06n578:35": "dharmaṃ ca deśayanti,",
  "S06n578:36": "teṣāmapi buddhānāṃ bhagavatāmitonirjātaiva sarvajñatā,",
  "S06n578:37": "yaduta ṣaḍbhyaḥ pāramitābhyaḥ |",
  "S06n578:38": "ahamapi subhūte tathāgato'rhan samyaksaṃbuddha etarhyanuttarāṃ samyaksaṃbodhimabhisaṃbuddhaḥ |",
  "S06n578:39": "mamāpi hi subhūte itonirjātaiva sarvajñatā,",
  "S06n578:40": "yaduta ṣaḍbhyaḥ pāramitābhyaḥ |",
  "S06n578:41": "tatkasya hetoḥ?",
  "S06n578:42": "āsu hi subhūte ṣaṭsu pāramitāsu saptatriṃśadbodhipakṣā dharmā antargatāḥ,",
  "S06n578:43": "catvāro brahmavihārāḥ,",
  "S06n578:44": "catvāpi saṃgrahavastūni |",
  "S06n578:45": "yāvāṃśca kaścidbuddhadharmo buddhajñānaṃ svayaṃbhūjñānamacintyajñānamatulyajñānamaprameyajñānamasaṃkhyeyajñānamasamajñānamasamasamajñānaṃ sarvajñajñānam,",
  "S06n578:46": "sarvaṃ tat ṣaṭsu pāramitāsvantargatam |",
  "S06n578:47": "tasmāttarhi subhūte bodhisattvasya mahāsattvasya ṣaṭ pāramitā eva kalyāṇamitrāṇi veditavyāni,",
  "S06n578:48": "ṣaḍeva pāramitāḥ śāstā,",
  "S06n578:49": "ṣaṭ pāramitā mārgaḥ,",
  "S06n578:50": "ṣaṭ pāramitā ālokaḥ,",
  "S06n578:51": "ṣaṭ pāramitā ulkā,",
  "S06n578:52": "ṣaṭ pāramitā avabhāsaḥ,",
  "S06n578:53": "ṣaṭ pāramitāstrāṇam,",
  "S06n578:54": "ṣaṭ pāramitāḥ śaraṇam,",
  "S06n578:55": "ṣaṭ pāramitā layanam,",
  "S06n578:56": "ṣaṭ pāramitāḥ parāyaṇam,",
  "S06n578:57": "ṣaṭ pāramitā dvīpaḥ,",
  "S06n578:58": "ṣaṭ pāramitā mātā,",
  "S06n578:59": "ṣaṭ pāramitāḥ pitā,",
  "S06n578:60": "ṣaṭ pāramitā jñānāya bodhāya sarvajñatāyai anuttarasamyaksaṃbodhiprāptaye saṃvartante |",
  "S06n578:61": "sarvasattvānāmapratyupakāriṇāmapi upakāribhūto bhavati,",
  "S06n578:62": "yadā bodhisattvo mahāsattvaḥ ṣaṭpāramitāsu śikṣate |",
  "S06n578:63": "āsu khalu punaḥ subhūte ṣaṭsu pāramitāsu śikṣitukāmena bodhisattvena mahāsattvena iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā deśayitavyā upadeṣṭavyā uddeṣṭavyā svādhyātavyā,",
  "S06n578:64": "arthataśca dharmataśca nayataścopaparīkṣitavyā upanidhyātavyā paripraṣṭavyā paripraśnayitavyā |",
  "S06n578:65": "tatkasya hetoḥ?",
  "S06n578:66": "eṣā hi prajñāpāramitā ṣaṇṇāṃ pāramitānāṃ pūrvaṃgamā nāyikā pariṇāyikā saṃdarśikā avadarśikā janayitrī dhatrī |",
  "S06n578:67": "tatkasya hetoḥ?",
  "S06n578:68": "prajñāpāramitāvirahitā hi pañca pāramitā na prajñāyante,",
  "S06n578:69": "nāpi pāramitānāmadheyaṃ labhante |",
  "S06n578:70": "tasmāttarhi subhūte aparapraṇeyatāṃ gantukāmena bodhisattvena mahāsattvena aparapraṇeyatāyāṃ sthātukāmena ihaiva prajñāpāramitāyāṃ śikṣitavyam ||",
  "S06n578:71": "subhūtirāha-kiṃlakṣaṇā bhagavan prajñāpāramitā?",
  "S06n578:72": "evamukte bhagavānāyuṣmantaṃ subhūtimetadavocat-asaṅgalakṣaṇā subhūte prajñāpāramitā |",
  "S06n578:73": "subhūtirāha-syādbhagavan paryāyo yena paryāyeṇa yenaivāsaṅgalakṣaṇena prajñāpāramitā saṃvidyate,",
  "S06n578:74": "tenaiva asaṅgalakṣaṇena sarvadharmāḥ saṃvidyeran?",
  "S06n578:75": "bhagavānāha-evametatsubhūte, evametat |",
  "S06n578:76": "syātsubhūte paryāyo yena paryāyeṇa yenaiva asaṅgalakṣaṇena prajñāpāramitā saṃvidyate,",
  "S06n578:77": "tenaiva asaṅgalakṣaṇena sarvadharmāḥ saṃvidyante |",
  "S06n578:78": "tatkasya hetoḥ?",
  "S06n578:79": "sarvadharmā hi subhūte viviktāḥ |",
  "S06n578:80": "sarvadharmā hi subhūte śūnyāḥ |",
  "S06n578:81": "tasmāttarhi subhūte yenaiva asaṅgalakṣaṇena prajñāpāramitā viviktā śūnyā,",
  "S06n578:82": "tenaiva asaṅgalakṣaṇena sarvadharmā viviktāḥ śūnyāḥ |",
  "S06n578:83": "subhūtirāha-yadi bhagavan sarvadharmā viviktāḥ,",
  "S06n578:84": "sarvadharmāḥ śūnyāḥ,",
  "S06n578:85": "kathaṃ bhagavan sattvānāṃ saṃkleśaḥ prajñāyate,",
  "S06n578:86": "kathaṃ bhagavan sattvānāṃ vyavadānaṃ prajñāyate?",
  "S06n578:87": "na ca bhagavan viviktaṃ saṃkliśyate,",
  "S06n578:88": "na bhagavan viviktaṃ vyavadāyati |",
  "S06n578:89": "na ca bhagavan śūnyaṃ saṃkliśyate,",
  "S06n578:90": "na ca bhagavan śūnyaṃ vyavadāyati |",
  "S06n578:91": "na ca bhagavan viviktaṃ vā śūnyaṃ vā anuttarāṃ samyaksaṃbodhimabhisaṃbudhyate |",
  "S06n578:92": "anyatrāpi bhagavan śūnyatāyāḥ sarvadharmo nopalabhyate,",
  "S06n578:93": "yo'nuttarāṃ samyaksaṃbodhimabhisaṃbuddho vā,",
  "S06n578:94": "abhisaṃbhotsyate vā,",
  "S06n578:95": "abhisaṃbudhyate vā |",
  "S06n578:96": "kathaṃ vā vayaṃ bhagavan asya bhāṣitasyārthamājānīmaḥ?",
  "S06n578:97": "deśayatu bhagavan,",
  "S06n578:98": "deśayatu sugata |",
  "S06n578:99": "evamukte bhagavānāyuṣmantaṃ subhūtimetadavocat-tatkiṃ manyase dīrgharātraṃ sattvā ahaṃkāre mamakāre caranti?",
  "S06n578:100": "subhūtirāha-evametadbhagavan,",
  "S06n578:101": "evametatsugata |",
  "S06n578:102": "dīrgharātraṃ sattvā ahaṃkāre mamakāre caranti |",
  "S06n578:103": "bhagavānāha-tatkiṃ manyase subhūte api nu ahaṃkāramamakārau śūnyau?",
  "S06n578:104": "subhūtirāha-śūnyau bhagavan,",
  "S06n578:105": "śūnyau sugata |",
  "S06n578:106": "bhagavānāha-tatkiṃ manyase subhūte ahaṃkāreṇa mamakāreṇa ca sattvāḥ saṃsāre saṃsaranti?",
  "S06n578:107": "subhūtirāha-evametadbhagavan,",
  "S06n578:108": "evametatsugata |",
  "S06n578:109": "ahaṃkāreṇa mamakāreṇa ca sattvāḥ saṃsāre saṃsaranti |",
  "S06n578:110": "bhagavānāha-evaṃ khalu subhūte sattvānāṃ saṃkleśaḥ prajñāyate |",
  "S06n578:111": "yathā sattvānāmudgraho'bhiniveśaḥ,",
  "S06n578:112": "tathā saṃkleśaḥ |",
  "S06n578:113": "na cātra kaścitsaṃkliśyate |",
  "S06n578:114": "yathā ca subhūte anudgaho'nabhiniveśaḥ,",
  "S06n578:115": "tathā nāhaṃkāramamakārau prajñāyete |",
  "S06n578:116": "evaṃ khalu subhūte sarvasattvānāṃ vyavadānaṃ prajñāyate |",
  "S06n578:117": "yathā sattvānāmanudgraho'nabhiniveśaḥ,",
  "S06n578:118": "tathā vyavadānam |",
  "S06n578:119": "na cātra kaścidvyavadāyati |",
  "S06n578:120": "evaṃ khalu subhūte caran bodhisattvo mahāsattvaścarati prajñāpāramitāyām |",
  "S06n578:121": "evaṃ khalu subhūte sarvadharmeṣu vivikteṣu sarvadharmeṣu śūnyeṣu sattvānāṃ saṃkleśo vyavadānaṃ ca prajñāyate |",
  "S06n578:122": "subhūtirāha-āścaryaṃ bhagavan yāvadyadidaṃ sarvadharmeṣu vivikteṣu sarvadharmeṣu śūnyeṣu sattvānāṃ saṃkleśo vyavadānaṃ ca prajñāyate |",
  "S06n578:123": "evaṃ ca bhagavaṃścaran bodhisattvo mahāsattvaścarati prajñāpāramitāyām |",
  "S06n578:124": "evaṃ hi caran bodhisattvo mahāsattvo na rūpe carati,",
  "S06n578:125": "na vedanāyāṃ na saṃjñāyāṃ na saṃskāreṣu,",
  "S06n578:126": "na vijñāne carati |",
  "S06n578:127": "evaṃ caran bhagavan bodhisattvo mahāsattvo'navamardanīyo bhavati sadevamānuṣāsureṇa lokena |",
  "S06n578:128": "evaṃ caran bhagavan bodhisattvo mahāsattvaḥ sarveṣāṃ śrāvakayānikānāṃ pratyekabuddhayānikānāṃ ca pudgalānāṃ caryāmabhibhavati,",
  "S06n578:129": "anabhibhūtaṃ ca sthānaṃ pratilabhate |",
  "S06n578:130": "tatkasya hetoḥ?",
  "S06n578:131": "anabhibhūtaṃ hi bhagavan buddhatvaṃ tathāgatatvaṃ svayaṃbhūtvaṃ sarvajñatvam |",
  "S06n578:132": "anenāpi bhagavan manasikāreṇa prajñāpāramitāpratisaṃyuktena vihāreṇa viharan bodhisattvo mahāsattvo rātriṃdinānyatināmayet,",
  "S06n578:133": "āsannaḥ syādanuttarāyāḥ samyaksaṃbodheḥ,",
  "S06n578:134": "kṣipraṃ cānuttarāṃ samyaksaṃbodhimabhisaṃbudhyeta |",
  "S06n578:135": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n578:136": "evaṃ caran subhūte bodhisattvo mahāsattvaścarati prajñāpāramitāyām |",
  "S06n578:137": "evaṃ hi caran subhūte bodhisattvo mahāsattvo na rūpe carati,",
  "S06n578:138": "na vedanāyāṃ na saṃjñāyāṃ na saṃskāreṣu,",
  "S06n578:139": "na vijñāne carati |",
  "S06n578:140": "evaṃ caran subhūte bodhisattvo mahāsattvo'navamardanīyo bhavati sadevamānuṣāsureṇa lokena |",
  "S06n578:141": "evaṃ caran subhūte bodhisattvo mahāsattvaḥ sarveṣāṃ śrāvakayānikānāṃ pratyekabuddhayānikānāṃ ca pudgalānāṃ caryāmabhibhavati,",
  "S06n578:142": "anabhibhūtaṃ ca sthānaṃ pratilabhate |",
  "S06n578:143": "tatkasya hetoḥ?",
  "S06n578:144": "anabhibhūtaṃ hi subhūte buddhatvaṃ tathāgatatvaṃ svayaṃbhūtvaṃ sarvajñatvam |",
  "S06n578:145": "anenāpi subhūte manasikāreṇa prajñāpāramitāpratisaṃyuktena vihāreṇa viharan bodhisattvo mahāsattvo rātriṃdinānyatināmayet,",
  "S06n578:146": "āsannaḥ syādanuttarāyāḥ samyaksaṃbodheḥ,",
  "S06n578:147": "kṣipraṃ ca anuttarāṃ samyaksaṃbodhimabhisaṃbudhyeta ||",
  "S06n578:148": "sacetkhalu punaḥ subhūte ye jambūdvīpe sattvāḥ,",
  "S06n578:149": "te sarve'pūrvācaramaṃ mānuṣyakamātmabhāvaṃ pratilabheran,",
  "S06n578:150": "mānuṣyakamātmabhāvaṃ pratilabhya anuttarāyāṃ samyaksaṃbodhau cittamutpādayeran,",
  "S06n578:151": "anuttarāyāṃ samyaksaṃbodhau cittamutpādya yāvajjīvaṃ tiṣṭheyuḥ,",
  "S06n578:152": "yāvajjīvaṃ tiṣṭhanto yāvajjīvaṃ sarvatathāgatān satkuryurgurukuryurmānayeyuḥ pūjayeyurarcayeyurapacāyeyuḥ,",
  "S06n578:153": "evaṃ sarvasattvebhyo'pi dānaṃ dadyuḥ,",
  "S06n578:154": "tacca dānamanuttarāyāṃ samyaksaṃbodhau pariṇāmayeyuḥ |",
  "S06n578:155": "tatkiṃ manyase subhūte api nu te bodhisattvā mahāsattvāstatonidānaṃ bahu puṇyaṃ prasaveyuḥ?",
  "S06n578:156": "subhūtirāha-bahu bhagavan,",
  "S06n578:157": "bahu sugata |",
  "S06n578:158": "bhagavānāha-ataḥ khalu punaḥ subhūte sa kulaputro vā kuladuhitā vā bahutaraṃ puṇyaṃ prasavati,",
  "S06n578:159": "yo bodhisattvo mahāsattvo'ntataḥ ekadivasamapi prajñāpāramitāpratisaṃyuktairmanasikārairviharati |",
  "S06n578:160": "tatkasya hetoḥ?",
  "S06n578:161": "yathā yathā hi subhūte bodhisattvo mahāsattvaḥ prajñāpāramitāpratisaṃyuktairmanasikārai rātriṃdivaṃ viharati,",
  "S06n578:162": "tathā tathā sarvasattvānāṃ dakṣiṇīyatāṃ gacchati |",
  "S06n578:163": "tatkasya hetoḥ?",
  "S06n578:164": "tathā hi subhūte nāsti tadanyeṣāṃ sattvānāṃ tādṛśaṃ maitrīsahagataṃ cittam,",
  "S06n578:165": "yathā tasya bodhisattvasya mahāsattvasya,",
  "S06n578:166": "sthāpayitvā buddhān bhagavataḥ |",
  "S06n578:167": "tatkasya hetoḥ?",
  "S06n578:168": "apratipudgalā hi subhūte tathāgatāḥ |",
  "S06n578:169": "nirupamā hi subhūte tathāgatāḥ |",
  "S06n578:170": "acintyadharmasamanvāgatā hi subhūte tathāgatā arhantaḥ samyaksaṃbuddhāḥ ||",
  "S06n578:171": "kathaṃ ca subhūte sa kulaputro vā kuladuhitā vā tāvattatpuṇyamabhinirharati?",
  "S06n578:172": "tādṛśyā subhūte prajñayā samanvāgataḥ sa bodhisattvo mahāsattvo bhavati,",
  "S06n578:173": "yādṛśyā prajñayā samanvāgato vadhyagatāniva sarvasattvān paśyati |",
  "S06n578:174": "tena tasyāṃ velāyāṃ mahākaruṇāparigṛhīto bhavati |",
  "S06n578:175": "sa divyena cakṣuṣā vyavalokayan aprameyānasaṃkhyeyānaparimeyānaparimāṇān sattvānānantaryakarmasamanvāgatān paśyati,",
  "S06n578:176": "akṣaṇaprāptāṃśca vihanyamānāṃśca dṛṣṭijālapraticchannāṃśca mārgamapratilabhamānān |",
  "S06n578:177": "aparāṃśca kṣaṇaprāptān paśyati,",
  "S06n578:178": "kṣaṇāṃśca virāgayataḥ paśyati |",
  "S06n578:179": "tasya tasyāṃ velāyāṃ mahān saṃvega utpadyate |",
  "S06n578:180": "te cāsya sarvasattvāstayā mahāmaitryā tayā ca mahākaruṇayā sphāritvā manasikṛtā bhavanti-ahameteṣāṃ sarveṣāṃ sattvānāṃ nātho bhaviṣyāmi,",
  "S06n578:181": "ahamenān sarvasattvān sarvaduḥkhebhyo mocayiṣyāmīti |",
  "S06n578:182": "na ca tena vā anyena vā nimittena sārdhaṃ saṃvasati |",
  "S06n578:183": "ayamapi subhūte bodhisattvasya mahāsattvasya mahān prajñāloko'nuttarāṃ samyaksaṃbodhimabhisaṃboddhum |",
  "S06n578:184": "anena hi subhūte vihāreṇa viharanto bodhisattvā mahāsattvāḥ sarvalokasya dakṣiṇīyatāṃ parigṛhṇanti,",
  "S06n578:185": "na ca vivartante'nuttarāyāḥ samyaksaṃbodheḥ |",
  "S06n578:186": "yeṣāṃ ca dāyakānāṃ dānapatīnāṃ ca paribhuñjate cīvarapiṇḍapātaśayanāsanaglānapratyayabhaiṣajyapariṣkārān,",
  "S06n578:187": "asyāṃ prajñāpāramitāyāṃ sūpasthitacittāḥ,",
  "S06n578:188": "teṣāṃ dāyakānāṃ dānapatīnāṃ ca dānadakṣiṇāṃ viśodhayanti |",
  "S06n578:189": "sarvajñatā caiṣāmāsannībhavati |",
  "S06n578:190": "tasmāttarhi subhūte bodhisattvena mahāsattvena amoghaṃ rāṣṭraṃ piṇḍaṃ paribhoktukāmena sarvasattvānāṃ mārgamupadeṣṭukāmena vipulamavabhāsaṃ kartukāmena saṃsāragatān sattvān saṃsārātparimocayitukāmena sarvasattvānāṃ cakṣurviśodhayitukāmena anena prajñāpāramitāpratisaṃyuktena manasikāreṇa vihartavyam |",
  "S06n578:191": "sacedanena manasikāreṇa vihartumicchati,",
  "S06n578:192": "tena prajñāpāramitāpratisaṃyuktā manasikārāḥ samanvāhartavyāḥ |",
  "S06n578:193": "tatkasya hetoḥ?",
  "S06n578:194": "yo hyenān samanvāhartavyān maṃsyate,",
  "S06n578:195": "sa evāsya manasikāro bhaviṣyati |",
  "S06n578:196": "tato'nyeṣāṃ manasikārāṇāṃ prajñāpāramitāvirahitānāmavakāśo na dātavyaḥ |",
  "S06n578:197": "tathā ca kartavyaṃ yathāyaṃ prajñāpāramitāpratisaṃyuktairmanasikārai rātriṃdivāni kṣapayet |",
  "S06n578:198": "tadyathāpi nāma subhūte kenacideva puruṣeṇa maṇiratnajñāne vartamānena maṇiratnajātijñena apratilabdhapūrvaṃ mahāmaṇiratnaṃ pratilabdhaṃ bhavet |",
  "S06n578:199": "sa tanmahāmaṇiratnaṃ pratilabhya mahatodāreṇa prītiprāmodyena samanvāgato bhavet |",
  "S06n578:200": "tasya tanmahāmaṇiratnaṃ punareva praṇaśyet |",
  "S06n578:201": "sa tatonidānaṃ mahatā duḥkhadaurmanasyena saṃyujyeta |",
  "S06n578:202": "tasya satatasamitaṃ tanmahāmaṇiratnaṃ prati saṃyuktā eva manasikārāḥ pravarteran-aho batāhaṃ tena mahāmaṇiratnena viprayukta iti hi sa puruṣastasya mahāmaṇiratnasya na vismaret yāvat tadvā anyadvā tadguṇaṃ tajjātikaṃ tena mahāmaṇiratnaṃ pratilabdhaṃ bhavet |",
  "S06n578:203": "evameva subhūte bodhisattvena mahāsattvena prajñāpāramitāmahāmaṇiratnaparibhraṣṭena mahāmaṇiratnaparibhraṣṭeneva mahāmaṇiratnena ratnasaṃjñinā prajñāpāramitāmanasikārāviprayuktena prajñāpāramitāmanasikārāvirahitasarvajñatācittena tāvadanveṣṭavyā,",
  "S06n578:204": "yāvatsā vā anyā vā pratilabdhā bhavati |",
  "S06n578:205": "tāvattena prajñāpāramitāmahāmaṇiratnapratilambhapratisaṃyuktairmanasikāraiḥ sarvajñatāmahāmaṇiratnapratilambhapratisaṃyuktairmanasikārairavirahitena bhavitavyam ||",
  "S06n578:206": "subhūtirāha-yatpunarbhagavan sarvadharmāḥ sarvamanasikārāḥ svabhāvena virahitāḥ śūnyā uktā bhagavatā,",
  "S06n578:207": "tatkathaṃ bhagavan bodhisattvo mahāsattvaḥ prajñāpāramitāpratisaṃyuktairmanasikāraiḥ sarvajñatāpratisaṃyuktairmanasikārairavirahito bhavati?",
  "S06n578:208": "evamukte bhagavānāyuṣmantaṃ subhūtimetadavocat-sacetsubhūte bodhisattvo mahāsattva evaṃ manasi karoti-sarvadharmāḥ svabhāvena viviktāḥ,",
  "S06n578:209": "sarvadharmāḥ svabhāvena śūnyā iti,",
  "S06n578:210": "evametanmanasi kurvan prajñāpāramitāpratisaṃyuktairmanasikāraiḥ sarvajñatāpratisaṃyuktairmanasikārairavirahito bhavati |",
  "S06n578:211": "tatkasya hetoḥ?",
  "S06n578:212": "prajñāpāramitā hi subhūte śūnyā |",
  "S06n578:213": "sā naiva vivardhate,",
  "S06n578:214": "na ca parihīyate |",
  "S06n578:215": "subhūtirāha-sacedbhagavan prajñāpāramitā śūnyā,",
  "S06n578:216": "sā naiva vivardhate na ca parihīyate,",
  "S06n578:217": "kathaṃ bhagavan bodhisattvo mahāsattvo'vivardhamānayā prajñāpāramitayā bodhaye samudāgacchati,",
  "S06n578:218": "kathaṃ ca anuttarāṃ samyaksaṃbodhimabhisaṃbudhyate?",
  "S06n578:219": "evamukte bhagavānāyuṣmantaṃ subhūtimetadavocat-na khalu punaḥ subhūte bodhisattvo mahāsattvaḥ prajñāpāramitāyāṃ caran vivardhate vā parihīyate vā |",
  "S06n578:220": "yathaiva subhūte prajñāpāramitā śūnyā,",
  "S06n578:221": "sā naiva vivardhate na ca parihīyate,",
  "S06n578:222": "evameva subhūte bodhisattvo mahāsattvaḥ śūnyaḥ |",
  "S06n578:223": "sa naiva vivardhate,",
  "S06n578:224": "na ca parihīyate |",
  "S06n578:225": "yataḥ subhūte yathaiva prajñāpāramitā śūnyā,",
  "S06n578:226": "sā naiva vivardhate na ca parihīyate,",
  "S06n578:227": "evameva subhūte bodhisattvo mahāsattvaḥ śūnyaḥ |",
  "S06n578:228": "sa naiva vivardhate,",
  "S06n578:229": "na ca parihīyate |",
  "S06n578:230": "tato bodhisattvo mahāsattvo bodhaye samudāgacchati,",
  "S06n578:231": "evaṃ ca anuttarāṃ samyaksaṃbodhimabhisaṃbudhyate |",
  "S06n578:232": "sacetsubhūte bodhisattvo mahāsattvaḥ evaṃ bhāṣyamāṇe notrasyati na saṃtrasyati na saṃtrāsamāpadyate na saṃsīdati,",
  "S06n578:233": "veditavyametatsubhūte caratyayaṃ bodhisattvo mahāsattvaḥ prajñāpāramitāyāmiti ||",
  "S06n578:234": "subhūtirāha-kiṃ punarbhagavan prajñāpāramitā carati prajñāpāramitāyām?",
  "S06n578:235": "bhagavānāhano hīdaṃ subhūte |",
  "S06n578:236": "āha-kiṃ punarbhagavan yā prajñāpāramitāyāḥ śūnyatā,",
  "S06n578:237": "sā carati prajñāpāramitāyām?",
  "S06n578:238": "bhagavānāha-no hīdaṃ subhūte |",
  "S06n578:239": "āha-kiṃ punarbhagavan anyatra prajñāpāramitāśūnyatāyāḥ sa kaściddharma upalabhyate,",
  "S06n578:240": "yaścarati prajñāpāramitāyām?",
  "S06n578:241": "bhagavānāha-no hīdaṃ subhūte |",
  "S06n578:242": "āha-kiṃ punarbhagavan śūnyatā carati prajñāpāramitāyām?",
  "S06n578:243": "bhagavānāha-no hīdaṃ subhūte |",
  "S06n578:244": "āha-kiṃ punarbhagavan śūnyatāyāṃ sa kaściddharma upalabhyate yaścarati prajñāpāramitāyām?",
  "S06n578:245": "bhagavānāha-no hīdaṃ subhūte |",
  "S06n578:246": "āha-kiṃ punarbhagavan śūnyatā carati śūnyatāyām?",
  "S06n578:247": "bhagavānāha-no hīdaṃ subhūte |",
  "S06n578:248": "āha-kiṃ punarbhagavan rūpaṃ carati prajñāpāramitāyām?",
  "S06n578:249": "bhagavānāha-no hīdaṃ subhūte |",
  "S06n578:250": "āha-kiṃ punarbhagavan vedanā saṃjñā saṃskārāḥ,",
  "S06n578:251": "kiṃ punarbhagavan vijñānaṃ carati prajñāpāramitāyām?",
  "S06n578:252": "bhagavānāha-no hīdaṃ subhūte |",
  "S06n578:253": "āha-kiṃ punarbhagavan anyatra rūpātsa dharmaḥ kaścidupalabhyate,",
  "S06n578:254": "yaścarati prajñāpāramitāyām?",
  "S06n578:255": "bhagavānāha-no hīdaṃ subhūte |",
  "S06n578:256": "āha-kiṃ punarbhagavan anyatra vedanāyāḥ saṃjñāyāḥ saṃskārebhyaḥ,",
  "S06n578:257": "anyatra vijñānātsa dharmaḥ kaścidupalabhyate,",
  "S06n578:258": "yaścarati prajñāpāramitāyām?",
  "S06n578:259": "bhagavānāha-no hīdaṃ subhūte |",
  "S06n578:260": "subhūtirāha-kathaṃ punarbhagavan bodhisattvo mahāsattvaścarati prajñāpāramitāyām?",
  "S06n578:261": "evamukte-bhagavānāyuṣmantaṃ subhūtimetadavocat-kiṃ punaḥ subhūte samanupaśyasi tvaṃ taṃ dharmaṃ yaścarati prajñāpāramitāyām?",
  "S06n578:262": "subhūtirāha-no hīdaṃ bhagavan |",
  "S06n578:263": "bhagavānāha-samanupaśyasi tvaṃ subhūte tāṃ prajñāpāramitāṃ yatra prajñāpāramitāyāṃ bodhisattvo mahāsattvaścarati?",
  "S06n578:264": "āha-no hīdaṃ bhagavan |",
  "S06n578:265": "bhagavānāha-tatkiṃ manyase subhūte yo dharmo'nupalambhaḥ,",
  "S06n578:266": "taṃ dharmaṃ samanupaśyasi?",
  "S06n578:267": "api nu sa eva dharma utpanno vā utpatsyate vā utpadyate vā,",
  "S06n578:268": "niruddho vā nirotsyate vā nirudhyate vā?",
  "S06n578:269": "āha-no hīdaṃ bhagavan |",
  "S06n578:270": "bhagavānāha-evaṃ khalu subhūte bodhisattvasya mahāsattvasya anutpattikeṣu dharmeṣu kṣāntirevaṃrūpā bhavati |",
  "S06n578:271": "evaṃrūpayā ca subhūte kṣāntyā samanvāgato bodhisattvo mahāsattvo vyākriyate'nuttarāyāṃ samyaksaṃbodhau |",
  "S06n578:272": "iyaṃ subhūte tathāgatasya vaiśāradyapratipad yāṃ pratipadyamāno bodhisattvo mahāsattvaḥ evaṃ caran evaṃ ghaṭamānaḥ evaṃ vyāyacchamāno'nuttaraṃ buddhajñānaṃ sarvajñajñānaṃ mahāsārthavāhajñānaṃ nānuprāpsyatīti naitatsthānaṃ vidyate ||",
  "S06n578:273": "subhūtirāha-yā bhagavan sarvadharmāṇāmanutpattikadharmatā,",
  "S06n578:274": "sā vyākriyate'nuttarāyāṃ samyaksaṃbodhau?",
  "S06n578:275": "bhagavānāha-no hīdaṃ subhūte |",
  "S06n578:276": "subhūtirāha-kathamasyedānīṃ bhagavan dharmasya vyākaraṇaṃ bhavatyanuttarāyāṃ samyaksaṃbodhau?",
  "S06n578:277": "bhagavānāha-kiṃ punaḥ subhūte samanupaśyasi tvaṃ taṃ dharmaṃ yasya dharmasya vyākaraṇaṃ bhavatyanuttarāyāṃ samyaksaṃbodhau?",
  "S06n578:278": "subhūtirāha-no hīdaṃ bhagavan |",
  "S06n578:279": "nāhaṃ bhagavaṃstaṃ dharmaṃ samanupaśyāmi yo dharmo vyākṛto vyākariṣyate vyākriyate vā anuttarāyāṃ samyaksaṃbodhau |",
  "S06n578:280": "tamapyahaṃ bhagavan dharmaṃ na samanupaśyāmi,",
  "S06n578:281": "yo dharmo'bhisaṃbudhyate,",
  "S06n578:282": "yo dharmo'bhisaṃboddhavyaḥ,",
  "S06n578:283": "yena vā dharmeṇābhisaṃbudhyate |",
  "S06n578:284": "tatkasya hetoḥ?",
  "S06n578:285": "sarvadharmeṣu bhagavan anupalabhyamāneṣu na me evaṃ bhavati-ayaṃ dharmo'bhisaṃbudhyate,",
  "S06n578:286": "ayaṃ dharmo'bhisaṃboddhavyaḥ,",
  "S06n578:287": "anena vā dharmeṇābhisaṃbudhyate iti ||",
  "S06n578:288": "āryāṣṭasāhasrikāyāṃ prajñāpāramitāyāṃ kalyāṇamitraparivarto nāma dvāviṃśatitamaḥ ||"
}