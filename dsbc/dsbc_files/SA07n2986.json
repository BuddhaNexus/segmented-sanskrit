{
  "SA07n2986:0": "Ṣaḍgatikārikāḥ (guṇino jitajeyasya samyagjñānāvabhāsinaḥ |",
  "SA07n2986:1": "parārthakāriṇo nityaṁ trilokaguruṇo namaḥ ||",
  "SA07n2986:2": ") (1) kāyāvāgmānasaṁ karma kṛtaṁ yac ca śubhāśubham |",
  "SA07n2986:3": "lokas tasya phalaṁ bhuṅkte kartā nānyo 'sti kasya cit ||",
  "SA07n2986:4": "(2) iti sarve kṛpāviṣṭās trailokyaguravo jināḥ |",
  "SA07n2986:5": "uktavantas tathā tad dhi karmaṇo yasya yat phalam ||",
  "SA07n2986:6": "(3) tad vakṣāmi samāsena śrotuṁ yuktaṁ bhavārthibhiḥ |",
  "SA07n2986:7": "karma kartuṁ vihātuṁ ca sadasadgatihetukam ||",
  "SA07n2986:8": "(4) lobhamohabhayakrodhā ye narā naraghātinaḥ |",
  "SA07n2986:9": "saṁvadhyānyāṁś ca hiṁsanti saṁjīvaṁ yānti te dhruvam ||",
  "SA07n2986:10": "(5) saṁvatsarasahasrāṇi bahūny api hatā hatāḥ |",
  "SA07n2986:11": "saṁjīvanti yatas tatra tena saṁjīva ucyate ||",
  "SA07n2986:12": "(6) mātāpitṛsuhṛdbandhu- mitradrohakarāś ca ye |",
  "SA07n2986:13": "paiśunyānṛtavaktāraḥ kālasūtrābhigāminaḥ ||",
  "SA07n2986:14": "(7) kālasūtreṇa saṁsūtrya pāṭyante dāruvad yataḥ |",
  "SA07n2986:15": "jvaladbhiḥ krakacais tatra kālasūtras tataḥ smṛtaḥ ||",
  "SA07n2986:16": "(8) dāvādau dahanair dāhaṁ dehināṁ vidadhāti yaḥ |",
  "SA07n2986:17": "sa tīvrair jvalanair jantus tapyate tapane raṭan ||",
  "SA07n2986:18": "(9) tīvraṁ tapanasaṁtāpaṁ tanoty eva nirantaram |",
  "SA07n2986:19": "yat tato 'nvarthayā loke khyātas tapanasaṁjñayā ||",
  "SA07n2986:20": "dharmādharmaviparyāsaṁ nāstiko yaḥ prakāśayan |",
  "SA07n2986:21": "saṁtāpayati cānyāṁś ca tapyate sa pratāpane ||",
  "SA07n2986:22": "(10) pratāpayati tatrasthān sattvāṁs tīvreṇa vahninā |",
  "SA07n2986:23": "tapanātiśayenāsau proktas tasmāt pratāpanaḥ ||",
  "SA07n2986:24": "(11) ajaiḍakaśṛgālāṁś ca śaśākhumṛgasūkarān anyāṁś ca prāṇino ghnanti saṁghātaṁ yānti te narāḥ ||",
  "SA07n2986:25": "(12) saṁhatās tatra ghātyante samyag vā hananaṁ yataḥ |",
  "SA07n2986:26": "tasmāt saṁghāta ity evaṁ vikhyāto 'nvarthasaṁjñayā ||",
  "SA07n2986:27": "kāyavāgmānasaṁ tāpaṁ ye kurvantīha dehinām |",
  "SA07n2986:28": "kaṭukāpaṭikā ye ca rauravaṁ yānti te narāḥ ||",
  "SA07n2986:29": "(13) tīvreṇa vahninā tatra dahyamānā nirantaram |",
  "SA07n2986:30": "raudraṁ ravaṁ vimuñcanti yatas tasmāt sa rauravaḥ ||",
  "SA07n2986:31": "(14) devadvijaguror dravyaṁ hṛtaṁ yair duḥkhinām iha |",
  "SA07n2986:32": "te mahārauravaṁ yānti ye cānyasvāpahāriṇaḥ ||",
  "SA07n2986:33": "(15) raudratvād vahnidāhasya ravasya ca mahattayā |",
  "SA07n2986:34": "rauravo hi mahāṁs tasya mahattvarauravād api ||",
  "SA07n2986:35": "(16) kṛtvā guṇādhike tīvram apakāraṁ nihatya ca |",
  "SA07n2986:36": "mātāpitṛgurūn kalpam avīcau pacyate dhruvam ||",
  "SA07n2986:37": "(17) asthīny api viśīryante raudrāgnau tatra dehinām |",
  "SA07n2986:38": "yato na vīciḥ saukhyasya tenāvīcir udāhṛtaḥ ||",
  "SA07n2986:39": "(18) mithodroharatā ye'tra raṇe ghnantīva dehinaḥ |",
  "SA07n2986:40": "pāpād asinakhās te tu jāyante duḥkhabhāginaḥ ||",
  "SA07n2986:41": "(19) nakhā evāsayas teṣām āyasā jvalitāḥ kharāḥ |",
  "SA07n2986:42": "tair anyonyaṁ nikṛntanti yat tenāsinakhāḥ smṛtāḥ ||",
  "SA07n2986:43": "(20) lohajvalitatīkṣṇāgrāṁ (or grāḥ)",
  "SA07n2986:44": "ṣoḍośāṅgulakaṇṭakām (or kāḥ) |",
  "SA07n2986:45": "balād ārohyate krandan śālmalīṁ (or līḥ)",
  "SA07n2986:46": "pāradārikaḥ ||",
  "SA07n2986:47": "(21) lohadaṁṣṭrā mahākāyā jvalitās tīvrabhairavāḥ |",
  "SA07n2986:48": "āśliṣya bhakṣayanty enaṁ paradārāpahāriṇam ||",
  "SA07n2986:49": "āraṭanto 'pi khādyante śvagṛdhrolūkavāyasaiḥ |",
  "SA07n2986:50": "asipattravane chinnā narā viśvāsaghātinaḥ ||",
  "SA07n2986:51": "(22) ayoguḍāni bhojyante prataptāni punaḥ punaḥ |",
  "SA07n2986:52": "pāyyante kvathitaṁ tāmraṁ ye parasvāpahāriṇaḥ ||",
  "SA07n2986:53": "(23) krūraiḥ śvabhir ayodaṁṣṭraiḥ khādyante vivaśā bhṛśam |",
  "SA07n2986:54": "varṣakoṭī raṭanto 'pi ye sadākheṭake ratāḥ ||",
  "SA07n2986:55": "(24) matsyādīñ jalajān hatvā jvalattāmradravodakām |",
  "SA07n2986:56": "yāti vaitaraṇīṁ śaśvad vahninā dahyate naraḥ ||",
  "SA07n2986:57": "(25) yaḥ svārthalavasaṁmūḍho vyavahāram adhārmikam |",
  "SA07n2986:58": "karoti narake krandan sa cakreṇābhipīḍyate ||",
  "SA07n2986:59": "(26) pīḍā bahubhir ākāraiḥ kṛtā yair dehinām iha |",
  "SA07n2986:60": "pīḍyante te ciraṁ taptair yantraparvatamudgaraiḥ ||",
  "SA07n2986:61": "bhedakā dharmasetūnāṁ ye cāsanmārgavādinaḥ |",
  "SA07n2986:62": "kṣuradhārācitaṁ mārgaṁ gatvā krāmanti te narāḥ ||",
  "SA07n2986:63": "(27) nakhaiḥ saṁcūrṇya yūkādīṁś cūrṇyante meṣaparvataiḥ |",
  "SA07n2986:64": "bhūyo bhūyo mahākāyāḥ krandantas te śaracchatam ||",
  "SA07n2986:65": "(28) vrataṁ yas tu samāśritya samyag no parirakṣati |",
  "SA07n2986:66": "sa śīryamānamāṁsāsthiḥ kukūle pacyate dhruvam ||",
  "SA07n2986:67": "(29) aṇunāpi hi yaḥ kaścin mithyājīvena jīvati |",
  "SA07n2986:68": "bhakṣyate kṛmibhiś caṇḍaiḥ sa magno gūthamṛttike ||",
  "SA07n2986:69": "(30) dṛṣṭvāpi vrīhimadhyasthān prāṇinaś cūrṇayanti ye |",
  "SA07n2986:70": "āyasair muṣalais taptaiḥ kṣobhyante te punaḥ punaḥ ||",
  "SA07n2986:71": "(31) atyantakrodhanāḥ krūrāḥ śaṭhāḥ pāpābhikāṅkṣiṇaḥ |",
  "SA07n2986:72": "paravyasanahṛṣṭāś ca jāyante yamarākṣasāḥ ||",
  "SA07n2986:73": "(32) sarveṣām eva duḥkhānāṁ bījaṁ mṛdvādibhedataḥ |",
  "SA07n2986:74": "kāyavāgmānasaṁ pāpaṁ yat tad aṇv api varjayet ||",
  "SA07n2986:75": "narakakāṇḍaṁ samāptam ||",
  "SA07n2986:76": "(33) haṁsapārāvatādīnāṁ kharāṇām api rāgiṇām |",
  "SA07n2986:77": "yonau rāgeṇa jāyante mūḍhāḥ kīṭādiyoniṣu ||",
  "SA07n2986:78": "(34) sarpāḥ krodhopanāhābhyāṁ mānastabdhā mṛgādhipāḥ |",
  "SA07n2986:79": "abhimānena jāyante gardabhaśvādiyoniṣu ||",
  "SA07n2986:80": "(35) mātsaryeṣyādidoṣeṇa vānarāḥ pretya dehinaḥ |",
  "SA07n2986:81": "jāyante mukharā dhṛṣṭāś capalātmāś ca vāyasāḥ ||",
  "SA07n2986:82": "(36) vadhabandhanamātsaryair gavāśvādiṣu dehinaḥ |",
  "SA07n2986:83": "jāyante krūrakarmāṇo lūtāḥ kharjūravṛścikāḥ ||",
  "SA07n2986:84": "(37) vyāghramārjāragomāyu- ṛkṣagṛdhravṛkādayaḥ |",
  "SA07n2986:85": "jāyante pretya māṁsādāḥ krodhanā matsarā narāḥ ||",
  "SA07n2986:86": "(38) dātāraḥ krodhanāḥ krūrā narā nāgamaharddhikāḥ |",
  "SA07n2986:87": "bhavanti tyāgino darpāt krodhāc ca garuḍeśvarāḥ ||",
  "SA07n2986:88": "(39) kṛtaṁ yat pāpakaṁ karma svayaṁ vākkāyamānasam |",
  "SA07n2986:89": "triyañcas tena jāyante tan manāg api mā kṛthāḥ ||",
  "SA07n2986:90": "triyakkāṇḍaṁ samāptam (40)",
  "SA07n2986:91": "bhakṣyabhojyāpahartāro ye kṣudrā dānavarjitāḥ |",
  "SA07n2986:92": "bhavanti kuṇapāhārāḥ pretās te kaṭapūtanāḥ ||",
  "SA07n2986:93": "(41) viheṭhayanti ye bālān vañcayanty api tṛṣṇayā |",
  "SA07n2986:94": "te 'pi garbhamalāhārā jāyante kaṭapūtanāḥ ||",
  "SA07n2986:95": "hīnācārātidīnāś ca matsarā nityakāṅkṣiṇaḥ |",
  "SA07n2986:96": "jāyante ye narāḥ pretya pretās te galagaṇḍakāḥ ||",
  "SA07n2986:97": "(42) dānaṁ nivārayaty eva na ca kiṁcid dadāti yaḥ |",
  "SA07n2986:98": "kṣutkṣāmo 'sau mahākukṣiḥ pretaḥ śūcīmukho bhavet ||",
  "SA07n2986:99": "(43) dhanaṁ rakṣati vaṁśārthaṁ na bhuṅkte na dadāti yaḥ |",
  "SA07n2986:100": "dattādāyī tataḥ pretaḥ śrāddhabhoktā sa jāyate ||",
  "SA07n2986:101": "(44) yaḥ parasvāpahārepsur dattvā caivānutapyate |",
  "SA07n2986:102": "bhoktā viṭśleṣmavāntānāṁ pretya pretaḥ sa jāyate ||",
  "SA07n2986:103": "(45) apriyaṁ vakti yaḥ krodhād vākyaṁ marmāvaghaṭṭanam |",
  "SA07n2986:104": "bhavaty ulkāmukhaḥ pretaḥ suciraṁ tena karmaṇā ||",
  "SA07n2986:105": "(46) kurute kalahaṁ yas tu niṣkṛpaḥ krūramānasaḥ |",
  "SA07n2986:106": "kṛmikīṭapataṅgādaḥ preto 'sau jyotiko bhavet ||",
  "SA07n2986:107": "(47) grāmakūṭo dadāty eva yo dānaṁ pīḍayaty api |",
  "SA07n2986:108": "kumbhāṇḍo vikṛtākāraḥ pūjyamānaḥ sa jāyate ||",
  "SA07n2986:109": "(48) nirdayāḥ prāṇino ghnanti bhakṣyārthaṁ ye dadaty api |",
  "SA07n2986:110": "bhakṣyabhojyāni te 'vaśyaṁ labhanti pretya rākṣasāḥ ||",
  "SA07n2986:111": "(49) gandhamālāratā nityaṁ mandakrodhāḥ pradāyakāḥ |",
  "SA07n2986:112": "gandharvāḥ pretya jāyante devānāṁ ratihetavaḥ ||",
  "SA07n2986:113": "(50) krodhanaḥ piśunaḥ kaś cid arthārthaṁ yaḥ prayacchati |",
  "SA07n2986:114": "sa piśācaḥ praduṣṭātmā jāyate vikṛtānanaḥ ||",
  "SA07n2986:115": "(51) nityapraduṣṭāś capalāḥ parapīḍākarā narāḥ |",
  "SA07n2986:116": "saṁpradānaratā nityaṁ bhūtāḥ pretya bhavanti te ||",
  "SA07n2986:117": "krūrāḥ kruddhāḥ pradātāraḥ priyāsavasurāś ca ye |",
  "SA07n2986:118": "jāyante pretya yakṣās te krūrātmānah surāpriyāḥ ||",
  "SA07n2986:119": "(52) mātāpitṛgurūn yānair ye nayanti yathepsitam |",
  "SA07n2986:120": "vimānacāriṇo yakṣā jāyante te sukhānvitāḥ ||",
  "SA07n2986:121": "(53) tṛṣṇāmātsaryadoṣeṇa pretya pretā bhavanty amī |",
  "SA07n2986:122": "yakṣādayaḥ śubhaiḥ kliṣṭair atas tān parivarjayet ||",
  "SA07n2986:123": "pretakāṇḍaṁ samāptam (54)",
  "SA07n2986:124": "devāsuramanuṣyeṣu dīrgham āyur ahiṁsayā |",
  "SA07n2986:125": "jāyate hiṁsayālpāyur ato hiṁsāṁ vivarjayet ||",
  "SA07n2986:126": "(55) kuṣṭhakṣayajvaronmādā ye cānye vyādhayo nṛṇām |",
  "SA07n2986:127": "bhavanti kṛtair bhūteṣu vadhabandhanatāḍanaiḥ ||",
  "SA07n2986:128": "(56) yo hi hartā parasvānāṁ na ca kiṁcit prayacchati |",
  "SA07n2986:129": "mahatāpi prayatnena sa dravyaṁ nādhigacchati ||",
  "SA07n2986:130": "(57) adattaṁ vittam ādāya dānāni ca dadāti yaḥ |",
  "SA07n2986:131": "sa pretya dravyavān bhūtvā bhūyo bhavati nirdhanaḥ ||",
  "SA07n2986:132": "(58) yo na hartā na dātā ca na cātikṛpaṇo naraḥ |",
  "SA07n2986:133": "kṛcchreṇa mahatā dravyaṁ sthiraṁ sa labhate dhruvam ||",
  "SA07n2986:134": "(59) yo na hartā parasvānāṁ tyāgavān vītamatsaraḥ |",
  "SA07n2986:135": "ahāryaṁ vipulaṁ vittam iṣṭaṁ sa labhate naraḥ ||",
  "SA07n2986:136": "(60) āyurvarṇabalopetaḥ śrīmān rogavivarjitaḥ |",
  "SA07n2986:137": "sukhī ca sa bhaven nityaṁ yo dadātīha bhojanam ||",
  "SA07n2986:138": "(61) salajjo rūpavān bhogī succhāyaḥ prāṇināṁ priyaḥ |",
  "SA07n2986:139": "sa bhaved vastralābhī ca yo vastrāṇi prayacchati ||",
  "SA07n2986:140": "(62) āvāsaṁ yo dadātīha suprasannena cetasā |",
  "SA07n2986:141": "prāsādāḥ sarvakāmāś ca jāyante tasya dehinaḥ ||",
  "SA07n2986:142": "(63) upānatsaṁkramādīni ye prayacchanti mānavāḥ |",
  "SA07n2986:143": "bhavanti sukhino nityaṁ yānāni ca labhanti te ||",
  "SA07n2986:144": "(64) prapākūpataḍāgādīn kārayitvā jalāśrayān |",
  "SA07n2986:145": "sukhinas tyaktasaṁtāpā niṣpipāsā bhavanti te ||",
  "SA07n2986:146": "puṣpair abhyarcitaḥ śrīmāñ charaṇyaḥ sarvadehinām |",
  "SA07n2986:147": "sadā samṛddhaḥ sa bhaved ārāmaṁ yaḥ prayacchati ||",
  "SA07n2986:148": "(65) vidyādānena pāṇḍityaṁ prajñābhyāsena cāpyate |",
  "SA07n2986:149": "bhaiṣajyābhayadānena rogamuktas tu jāyate ||",
  "SA07n2986:150": "(66) dīpadānena cakṣuṣmān vādyadānena susvaraḥ śayanāsanadānena sukhī bhavati mānavaḥ ||",
  "SA07n2986:151": "(67) gavādīn yo dadātīha bhojyaṁ kṣīrasamanvitam |",
  "SA07n2986:152": "balavān varṇavān bhogī dīrghāyuḥ sa bhaven naraḥ ||",
  "SA07n2986:153": "(68) kanyādānena kāmānāṁ lābhī syāt parivāravān |",
  "SA07n2986:154": "dhanadhānyasamṛddhas tu bhūmidānena jāyate ||",
  "SA07n2986:155": "(69) pattraṁ puṣpaṁ phalaṁ toyam abhayaṁ vacanaṁ priyam |",
  "SA07n2986:156": "yad yad evepsitaṁ bhaktyā dātavyaṁ tat tad arthinaḥ ||",
  "SA07n2986:157": "(70) kleśayitvā dadātīha svargārthaṁ vā bhayena vā |",
  "SA07n2986:158": "yaśaḥsaukhyābhilāṣād vā kliṣṭaṁ sa labhate phalam ||",
  "SA07n2986:159": "(71) svakārthanirapekṣeṇa kṛpāviṣṭena cetasā |",
  "SA07n2986:160": "parārthaṁ yo dadātīha so 'kliṣṭaṁ phalam aśnute ||",
  "SA07n2986:161": "(72) yat kiṁcid dīyate 'nyasmai yathākālaṁ yathāvidhi |",
  "SA07n2986:162": "tena tena prakāreṇa tat sarvam upatiṣṭhate ||",
  "SA07n2986:163": "parān anupahatyaiva yathākālaṁ yathepsitam |",
  "SA07n2986:164": "akleśayitvā dātavyaṁ hitaṁ dharmāvirodhi yat ||",
  "SA07n2986:165": "(73) evaṁ hi dīyamānasya dānasyaiva phalodayaḥ |",
  "SA07n2986:166": "dānaṁ hi sarvasaukhyānām ananyat kāraṇaṁ matam ||",
  "SA07n2986:167": "(74) virataḥ paradārebhyo dārān iṣṭān avāpnuyāt |",
  "SA07n2986:168": "svebhyo 'py adeśakālau ca varjayan puṁstvam ṛcchati ||",
  "SA07n2986:169": "(75) paradāreṣu saṁsaktaṁ cittaṁ yo na niyacchati |",
  "SA07n2986:170": "anaṅgeṣu ca rajyeta sa pumān strītvam ṛcchati ||",
  "SA07n2986:171": "(76) strītvaṁ jugupsate yā tu suśilā mandarāgiṇī |",
  "SA07n2986:172": "puṁstvam ākāṅkṣate nityaṁ sā nārī naratāṁ vrajet ||",
  "SA07n2986:173": "yas tu samyaṅ nirātaṅkaṁ brahmacaryaṁ niṣevate |",
  "SA07n2986:174": "tejasvī sadguṇaḥ śrīmān devair api sa pūjyate ||",
  "SA07n2986:175": "(77) dṛḍhasmṛtir asaṁmūḍho madyapānāniṣevaṇāt |",
  "SA07n2986:176": "jāyate satyavādī ca yaśaḥsaukhyānvitaḥ pumān ||",
  "SA07n2986:177": "(78) bhinnānām api sattvānāṁ bhedaṁ naiva karoti yaḥ |",
  "SA07n2986:178": "abhedyaparivāro 'sau jāyate sthiramānasaḥ ||",
  "SA07n2986:179": "(79) yas tv ājñāṁ kurute nityaṁ gurūṇāṁ hṛṣṭamānasaḥ |",
  "SA07n2986:180": "hitāhitābhidhāyī ca sa syād ādeyavāṅ naraḥ ||",
  "SA07n2986:181": "(80) nīcāḥ parāvamānena viparyāsena codgatāḥ |",
  "SA07n2986:182": "bhavanti sukhinaḥ saukhyaṁ duḥkhaṁ dattvā ca duḥkhinaḥ ||",
  "SA07n2986:183": "(81) paraprapañcābhiratāḥ śaṭhāś cānṛtavādinaḥ |",
  "SA07n2986:184": "kubjavāmanatāṁ yānti ye ca rūpābhimāninaḥ (82)",
  "SA07n2986:185": "jaḍo vijñānamātsaryād bhaven mūkaḥ priyāpriyaḥ |",
  "SA07n2986:186": "bādhiryaṁ yāti mūḍhātmā hitavākyābhyasūyakaḥ ||",
  "SA07n2986:187": "(83) duḥkhaṁ pāpasya puṇyasya sukhaṁ miśrasya miśritam |",
  "SA07n2986:188": "sarvaṁ sādṛśyanisyandam abhyūhyaṁ karmaṇaḥ phalam ||",
  "SA07n2986:189": "manuṣyakāṇḍaṁ samāptam ||",
  "SA07n2986:190": "(84) śāṭhyena māyayā nityaṁ caraty akṛtakilbiṣaḥ |",
  "SA07n2986:191": "kalipriyaḥ pradātā ca sa bhaved asureśvaraḥ ||",
  "SA07n2986:192": "asurakāṇḍaṁ samāptam ||",
  "SA07n2986:193": "(85) nātmanā yaḥ sukhākāṅkṣī na ca hṛṣyet parigrahaiḥ |",
  "SA07n2986:194": "grahāṇām agraṇīś cāsau mahārājikatāṁ vrajet ||",
  "SA07n2986:195": "(86) mātāpitṛkulayeṣṭha- pūjakas tyāgavān kṣamī |",
  "SA07n2986:196": "hṛṣyate yo na kalahais tridaśeṣu sa jāyate ||",
  "SA07n2986:197": "(87) na vigrahe ratā naiva kalahe hṛṣṭamānasāḥ |",
  "SA07n2986:198": "ekāntakuśalodyuktā ye ca yāmopagās tu te ||",
  "SA07n2986:199": "(88) bahuśrutā dharmadharāḥ suprajñā mokṣakāṅkṣiṇaḥ |",
  "SA07n2986:200": "guṇair ye parihṛṣṇāś ca narās te tuṣitopagāḥ ||",
  "SA07n2986:201": "(89) śīlapradānavinaye pravṛttā ye svayaṁ narāḥ |",
  "SA07n2986:202": "mahotsāhāś ca te 'vaśyaṁ nirmāṇaratigāminaḥ ||",
  "SA07n2986:203": "adīnasattvā ye śreṣṭhāḥ pradānadamasaṁyamaiḥ |",
  "SA07n2986:204": "guṇādhikāś ca ye yānti paranirmitatāṁ dhruvam ||",
  "SA07n2986:205": "(90) śīlena svargam āpnoti dhyānena ca viśeṣataḥ |",
  "SA07n2986:206": "yathābhūtaparijñānāt paryante cāpunarbhavaḥ ||",
  "SA07n2986:207": "(91) śubhāśubhaphalaṁ karma yad etat kathitaṁ sphuṭam |",
  "SA07n2986:208": "śubhena labhyate saukhyaṁ duḥkhaṁ tv aśubhasaṁbhavam ||",
  "SA07n2986:209": "(92) mṛtyur vyādhir jarā caiva cintanīyam idaṁ trayam |",
  "SA07n2986:210": "viprayogaḥ priyaiḥ sārdhaṁ karmaṇāṁ ca svakaṁ phalam ||",
  "SA07n2986:211": "(93) evaṁ virāgam āpnoti viraktaḥ puṇyam ṛcchati |",
  "SA07n2986:212": "pāpaṁ ca varjayaty evaṁ tac ca saṁkṣepataḥ śṛṇu ||",
  "SA07n2986:213": "(94) samyakparārthakaraṇaṁ parānarthavivarjanam |",
  "SA07n2986:214": "puṇyaṁ viparyayāt pāpam uktam etad mahātmanā ||",
  "SA07n2986:215": "devakāṇḍaṁ samāptam ||",
  "SA07n2986:216": "(95) āryasaddharmasmṛtyupasathāna- mahāyānasūtrāntāt samākṛṣṭā mahāpaṇḍitāśvaghoṣena ṣaḍgatikārikāḥ samāptāḥ || (96)"
}