{
  "S04n265:0": "dvitīyaḥ parivartaḥ |",
  "S04n265:1": "yadbhūyasā rāṣṭrapāla bodhisattvayānīyānāṃ pudgalānāmime doṣā bhaviṣyanti-anabhiyuktā anabhiyuktān pūjayiṣyanti,",
  "S04n265:2": "śaṭhāḥ śaṭhān pūjayiṣyanti,",
  "S04n265:3": "ajñā ajñān satkartavyān manyante,",
  "S04n265:4": "āmiṣapriyāśca bhaviṣyanti |",
  "S04n265:5": "adhyavasāne bahulāḥ kulamatsarāḥ śaṭhā dhvāṅkṣā mukharāḥ kuhakāḥ kṣātragurukāḥ |",
  "S04n265:6": "anyonyavarṇabhāṣaṇatayā lābhaṃ niṣpādayiṣyanti |",
  "S04n265:7": "lābhaparyeṣṭyarthaṃ ca te grāmaṃ pravekṣyanti,",
  "S04n265:8": "na sattvaparipākārthaṃ na sattvānukampārtham |",
  "S04n265:9": "te ajñānino jñānanimittamātmānaṃ pratijñāsyanti-kathaṃ māṃ pare vijānīyuḥ ?",
  "S04n265:10": "bahuśrutaḥ kalyāṇadharma iti |",
  "S04n265:11": "agauravāśca bhaviṣyanti yathātrānabhiyuktāḥ |",
  "S04n265:12": "bhinnabhājanībhūtā bhaviṣyanti anyonyaskhalitagaveṣiṇaḥ |",
  "S04n265:13": "naṣṭaprayogā ajñāḥ kusīdājñānā navakalpanabahulāḥ |",
  "S04n265:14": "anyonyabhinnadharmasaṃgāyanatayā svacchandā dṛḍhavairā ākīrṇavyāpādā ayuktaparibhāṣāñjanasaṃjñaptyā iha śāsane cariṣyanti āparipṛcchanaśīlāḥ |",
  "S04n265:15": "dharmaśravaṇenānarthikāḥ |",
  "S04n265:16": "ayuktacaryayā daridrakuleṣūpapattiṃ parigṛhīṣyanti |",
  "S04n265:17": "te daridrakule pravrajitāḥ samānā lābhamātrakeneha śāsane tuṣṭimutpādayiṣyanti |",
  "S04n265:18": "teṣāmatyayadeśanāpi na bhaviṣyati kiṃ punarjñānābhisamayaḥ |",
  "S04n265:19": "te buddhaguṇān ricitvā jñātralābhamātrakena śrava(ma)",
  "S04n265:20": "ṇāḥ sma ityātmānaṃ pratijñāsyanti |",
  "S04n265:21": "nāhaṃ rāṣṭrapāla teṣāṃ tathārūpāṇāṃ pudgalānāmānulomikāmapi kṣāntiṃ vadāmi kutaḥ punarbuddhajñānam |",
  "S04n265:22": "sugatisteṣāṃ dūre,",
  "S04n265:23": "kiṃ punarbodhiḥ |",
  "S04n265:24": "teṣāṃ punā rāṣṭrapāla tathārūpāṇāṃ pudgalānāmaṣṭau bodheḥ paripanthakarān dharmān vadāmi |",
  "S04n265:25": "katamānaṣṭau ?",
  "S04n265:26": "apāyopapattiḥ daridrakulopapattiḥ pratyantajanapadopattiḥ nīcalukopapattirdurvarṇatāndhatvagatikāḥ pāpamitrasamavadhānaṃ bahumānyatā viṣamāparihāreṇa kālakriyāḥ |",
  "S04n265:27": "imān rāṣṭrapāla aṣṭau dharmān bodheḥ paripanthakarān vadāmi |",
  "S04n265:28": "tatkasya hetoḥ ?",
  "S04n265:29": "nāhaṃ rāṣṭrapāla vacanapratijñasya bodhimiti vadāmi |",
  "S04n265:30": "na kuhakasya caryāpariśuddhiṃ vadāmi |",
  "S04n265:31": "na śaṭhasya bodhicaryāṃ vadāmi |",
  "S04n265:32": "nāmiṣagurukasya buddhapūjāṃ vadāmi |",
  "S04n265:33": "nābhimāninaḥ prajñāpariśuddhiṃ vadāmi |",
  "S04n265:34": "nāhaṃ duṣprajñasamanvāgatasya saṃśayacchedanaṃ vadāmi |",
  "S04n265:35": "nāhaṃ matsariṇa āśayapariśuddhiṃ vadāmi |",
  "S04n265:36": "nāhamanadhimuktibahulasya dhāraṇīpratilābhaṃ vadāmi |",
  "S04n265:37": "nāhamasadguṇaparyeṣakasya sugatipratilābhaṃ vadāmi |",
  "S04n265:38": "na kulamatsarasya kāyapariśuddhiṃ vadāmi |",
  "S04n265:39": "nāhamakalpitāryapathasya buddhasamavadhānaṃ vadāmi |",
  "S04n265:40": "na kulādhyavasitasya vākpariśuddhiṃ vadāmi |",
  "S04n265:41": "na gauravasya cittapariśuddhiṃ vadāmi |",
  "S04n265:42": "nāhamamātrajñasya dharmakāmatāṃ vadāmi |",
  "S04n265:43": "na kāyajīvitasāpekṣasya dharmaveṣṭiṃ vadāmi |",
  "S04n265:44": "nāhaṃ rāṣṭrapāla ṣaṭaśāstṝṃstathā vigarhāmi yathā tān mohapuruṣān vigarhāmi |",
  "S04n265:45": "tatkasya hetoḥ ?",
  "S04n265:46": "anyathāvādinaste anyathākāriṇaḥ,",
  "S04n265:47": "visaṃvādakāḥ sadevakasya lokasya ||",
  "S04n265:48": "atha khalu bhagavaṃstasyāṃ velāyāmimā gāthā abhāṣata -",
  "S04n265:49": "asaṃyatā uddhata unnatāśca agauravā mānina lābhautsadā |",
  "S04n265:50": "kleśābhibhūtāḥ sakhilāḥ sakiṃcanāḥ sudūra te tādṛśa agrabodhaye || 217 ||",
  "S04n265:51": "lābhābhibhūtasya kusīda vardhate kusīdabhūtasya pranaṣṭa śraddhā |",
  "S04n265:52": "śraddhāvipannasya pranaṣṭa śīla duḥśīlabhūtasya pranaṣṭa saṃgatiḥ || 218 ||",
  "S04n265:53": "daridrabhūtāśca hi pravrajitvā dāridyramuktāṃ samavāpya pūjām |",
  "S04n265:54": "taiḥ kāñcano bhāramivāpaviddhaḥ sa sasyabhāraḥ punarudgṛhītaḥ || 219 ||",
  "S04n265:55": "lābhārthikoaraṇyamupaiti vastuṃ gaveṣate tatra gataśca jñātīn |",
  "S04n265:56": "abhijñavidyāpratibhānasaṃpado vihāya gṛhṇāti sa cāpi jñātīn || 220 ||",
  "S04n265:57": "apāyabhūmiṃ gatimakṣaṇeṣu daridratāṃ nīcakulopapattim |",
  "S04n265:58": "jātyandhadaurbalyamathālpasthāmatāṃ gṛhṇanti te mānavaśena mūḍhāḥ || 221 ||",
  "S04n265:59": "te vṛtticaryāparihīnabhāvāḥ pramādalābhena smṛtipranaṣṭāḥ |",
  "S04n265:60": "ghoraṃ prayāsyanti mahāprapātaṃ yato na mokṣo'styapi kalpakoṭibhiḥ || 222 ||",
  "S04n265:61": "yadīha lābhina bhaveta bodhistaddevadatto'pi labheta bodhim |",
  "S04n265:62": "vairambhavātena yathaiva pakṣī kṣipyanti lābhena tathā ayuktāḥ || 223 ||",
  "S04n265:63": "puṇyairvihīnāḥ paradāragṛddhā aśuddhaśīlāḥ kuśaleṣu boddaraḥ |",
  "S04n265:64": "te śāsane'narthaśmaśānadāruvat ye bodhicittena alabdhajñānāḥ || 224 ||",
  "S04n265:65": "bodhyarthiko'nveṣati buddhadharmān na tiṣṭhate cāpi yathā samokṣaḥ |",
  "S04n265:66": "dṛḍhāḥ sa lepena kṛtaḥ kapirvā mānābhibhūtasya tathaiva bodhiḥ ||225 ||",
  "S04n265:67": "bodhyarthikenāpi mayā svajīvaṃ tyaktaṃ priyaṃ dharmapadasya hetoḥ |",
  "S04n265:68": "tyaktvā ca dharmāṃsta ayuktayogāḥ nirarthabhūtā nipatanti śāsanam || 226 ||",
  "S04n265:69": "mahāprapātaṃ jvalitaṃ hutāśanaṃ subhāṣitārthe patito'smi pūrve |",
  "S04n265:70": "śrutvā ca tasmin pratipattiye sthito vihāya sarvāṇi priyāpriyāṇi || 227 ||",
  "S04n265:71": "śrutvā guṇāḍhyaṃ ca vicitraśāsanaṃ teṣāṃ spṛhā naikapade'pi jāyate |",
  "S04n265:72": "adharmakāmasya kuto'sti bodhiḥ yathaiva cāndhasya pathi prakāśanam || 228 || iti ||",
  "S04n265:73": "bhūtapūrvaṃ rāṣṭrapāla atīte'dhvanyasaṃkhyaeyaiḥ kalpairasaṃkhyeyatarairacintyairatulyairapramāṇairvipulairaprameyairyadāsīt |",
  "S04n265:74": "tena kālena tena samayena siddhārthabuddhirnāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ ca buddho bhagavān |",
  "S04n265:75": "tena ca samayena arciṣmānnāma rājābhūt |",
  "S04n265:76": "arciṣmataḥ punā rāṣṭrapāla rājño jambūdvīpe rājyamabhūtṣoḍaśayojanasahasrāṇi |",
  "S04n265:77": "tena ca rāṣṭrapāla kālena tasmin jambūdvīpe viṃśatinagarasahasrāṇyabhūvan sarvāṇi kulakoṭisahasrikāṇi |",
  "S04n265:78": "tasya khalu punā rāṣṭrapāla rājño'rciṣmato ratnaprabhāsaṃ nāma nagaramabhūdrājadhānī yatra sa rājā arciṣmān prativasati dvādaśayojanānyāyāmena pūrveṇa paścimena ca,",
  "S04n265:79": "sapta yojanāni vistareṇa dakṣiṇenottareṇa ca,",
  "S04n265:80": "saptānāṃ ratnānāṃ ca saptaprākāramaṣṭāpadasukṛtam |",
  "S04n265:81": "tena ca samayena daśavarṣakoṭiniyutāni sattvānāmāyuḥpramāṇamabhūt |",
  "S04n265:82": "rājñaḥ punā rāṣṭrapāla arciṣmataḥ puṇyaraśmirnāma putro'bhūdabhirūpaḥ prāsādiko darśanīyaḥ paramaśubhavarṇapuṣkalatayā samanvāgataḥ |",
  "S04n265:83": "tasya jātamātrasyaiva nidhānasahasraṃ prādurbhūtam |",
  "S04n265:84": "saptānāṃ ratnānāmekaṃ cātra nidhānaṃ rājñaḥ prāsāde prādurbhūtaṃ daśapauruṣapramāṇaṃ saptānāṃ ratnānām |",
  "S04n265:85": "tasya khalu punā rāṣṭrapāla puṇyaraśme rājakumārasya jātāmātrasyaiva sarve jāmbūdvīpakāḥ sattvā āttamanaso'bhūvan |",
  "S04n265:86": "ye ca sattvā bandhanagatāsteṣāṃ bandhanamokṣo'bhūt |",
  "S04n265:87": "tena khalu punā rāṣṭrapāla puṇyaraśminā rājakumāreṇa saptabhirdivasaiḥ sarvaśilpānyadhigatāni yāvanti laukikāni ||",
  "S04n265:88": "atha khalu rāṣṭrapāla puṇyaraśme rājakumārasya śuddhāvāsakāyikā devatā ardharātrakālasamaye saṃcodayanti sma-apramattena te kumāra sadā bhavitavyam |",
  "S04n265:89": "anityatāpratyavekṣaṇakuśalena bhavitavyam |",
  "S04n265:90": "alpaṃ hi kumāra jīvitaṃ manuṣyāṇām |",
  "S04n265:91": "gamanīyaḥ saṃparāyaḥ |",
  "S04n265:92": "paralokabhayadarśinā ca te bhavitavyaṃ na sarmakriyoddhureṇa |",
  "S04n265:93": "tasyāṃ velāyāmimā gāthā abhāṣata-",
  "S04n265:94": "mā kumāra bhava supramattako mā pramādavaśamabhyupeṣyase |",
  "S04n265:95": "apramāda sugatena varṇito ninditā hi sugataiḥ pramattakāḥ || 229 ||",
  "S04n265:96": "apramatta iha ye ca sūratā dānasaṃyamaratā amatsarāḥ |",
  "S04n265:97": "sarvasattvakṛpamaitramānasā te bhavanti nacirānnarottamāḥ || 230 ||",
  "S04n265:98": "ye'prameya sugatā atītāḥ sāṃprataṃ ca hi ye'pyanāgatāḥ |",
  "S04n265:99": "sarvaeva kuśalaista udgatā apramādapatha eva susthitāḥ || 231 ||",
  "S04n265:100": "annapānamatha vastrabhojanaṃ hemarūpyamaṇibhūṣaṇam |",
  "S04n265:101": "dattaṃ tairapi ca kalpakoṭiyaḥ prārthayadbhiriha bodhimuttamām || 232 ||",
  "S04n265:102": "hastapādamatha karṇanāsikā yācitā dadati saṃpraharṣitāḥ |",
  "S04n265:103": "sarvabodhiguṇapūritāśayāḥ te bhavanti nacirānnarottamāḥ || 233 ||",
  "S04n265:104": "rajyasaukhyavibhavāṃśca sarvaśo viprahāya dayitāḥ sriyo'pi ca |",
  "S04n265:105": "raṅgamāyasadṛśaṃ hi saṃskṛtaṃ saṃśrayasva vanameva niḥspṛhaḥ || 234 ||",
  "S04n265:106": "jīvitaṃ capalamadhruvaṃ sadā mṛttikāghaṭaka eva bhedi ca |",
  "S04n265:107": "yācitopamamaśāśvataṃ sadā nātra nityamaśubhaṃ kumāraka || 235 ||",
  "S04n265:108": "neha mātra na pitā na bāndhavā dhārayanti yatamāna durgatim |",
  "S04n265:109": "yatkṛtaṃ hi śubhāśubhaṃ tatprāyantamanuyāti pṛṣṭhataḥ || 236 ||",
  "S04n265:110": "kāmahetu bahukalpasāgarā anyamanyavadhitā nirarthakāḥ |",
  "S04n265:111": "kasyacinna ca kṛtaṃ tvayā hitaṃ vyartha eva ca niveśitaḥ śramaḥ || 237 ||",
  "S04n265:112": "adya te jagata eṣato hitaṃ bodhiśāntamatulaṃ padottamam |",
  "S04n265:113": "majjamāṃsamapi carma śuṣyate yadyapi tvamapi mā kṛthā śramam || 238 ||",
  "S04n265:114": "durlabho hi sugatasya saṃbhavaḥ śāntadharmaśravaṇaṃ sudurlabham |",
  "S04n265:115": "mārapakṣamavadhūya yatnato buddhajñāna nacireṇa lapsyase || 239 ||",
  "S04n265:116": "bhadramitraparisevakaḥ sadā pāpamitraparivarjako bhava |",
  "S04n265:117": "satpathe upanayanti te sadā duṣpathā ca satataṃ nivārakāḥ || 240 ||",
  "S04n265:118": "sādhu vīryamapi kṛtva susthiraṃ kāyajīvitaspṛhāṃ vihāya ca |",
  "S04n265:119": "vajrakalpahṛdayā dṛḍhāśrayā buddhamārgamimameva suśrutam || 241 ||",
  "S04n265:120": "durlabhaṃ padavaraṃ hyanuttaraṃ sarva eva purimā narottamā |",
  "S04n265:121": "araṇyagocararatāḥ prabhaṃkarāḥ teṣa tvaṃ cara pathe'nuvartakaḥ || 242 ||",
  "S04n265:122": "araṇyavāsanirataḥ sadā bhava mātṛputrapitṛbāndhavān priyān |",
  "S04n265:123": "viprahāya sakalaṃ suhṛjjanaṃ kāyajīvitakṛtāmapi tṛṣṇām |",
  "S04n265:124": "eṣatādya vipulaṃ sugatajñānasaṃcayam eṣatā padavaraṃ hyanuttaram || 243 ||",
  "S04n265:125": "atha khalu rāṣṭrapāla puṇyaraśmī rājakumārastata upādāya daśabhirvarṣairna jātu styānamiddhamavakrāmitavān,",
  "S04n265:126": "na jātu hasitavān,",
  "S04n265:127": "na krīḍito na ramitaḥ,",
  "S04n265:128": "na paricārito na jātūdyānabhūmiṃ gato na jātu sakhāyān dṛṣṭvā vismitaḥ |",
  "S04n265:129": "na jātu gītābhilāṣyabhūt |",
  "S04n265:130": "na rājyadhanagṛhanagareṣu spṛhāmutpāditavān |",
  "S04n265:131": "evaṃ sarvavastuṣu anapekṣo'bhūt |",
  "S04n265:132": "ekaḥ pradhyāyamānaḥ sthito'bhūt pratisaṃlīnaḥ paramadaurbalyabhāvaṃ vicintayan |",
  "S04n265:133": "asāramitvaraṃ ca lokamanāśvasan |",
  "S04n265:134": "apriyasamavadhānaṃ priyavinābhāvaṃ bālollāpanaṃ saṃsāraratinirāsvādaṃ rājyasukhaṃ vimoghadharmaṃ bhavābhīṣṭaṃ śamatṛptaṃ pṛthagjanatvaṃ sadā viruddham |",
  "S04n265:135": "bālāyuktajanamadhyagato'smi yannvahaṃ tūṣṇībhāvenātināmadhyeyam |",
  "S04n265:136": "sa ekānte tūṣṇībhūtaḥ apramādaṃ vicintayan priyavinābhāvamekākī viharati sma ||",
  "S04n265:137": "atha khalu rāṣṭrapāla rājñārciṣmatā anyatarasmin pṛthivīpradeśe ratipradhānaṃ nāma nagaraṃ māpitamabhūt kumārasya paribhogārtham |",
  "S04n265:138": "dakṣiṇenottareṇa ca sapta vīthīśatāni,",
  "S04n265:139": "saptabhiḥ prākāraiḥ samantato'nuparikṣiptamabhūtsaptaratnamayaiḥ kiṅkiṇījālasamucchritairmuktājālaratnayaṣṭivitānaiḥ |",
  "S04n265:140": "sarveṣu ca vīthīmukheṣu aśītiratnayaṣṭisahasrāṇi sthāpitānyabhūvan |",
  "S04n265:141": "sarvasyā ca ratnayaṣṭayāṃ yaṣṭiratnasūtrasahasrāṇi nibaddhānyabhūvan |",
  "S04n265:142": "sarvatra ca ratnasūtre caturdaśa tālapaṅktikoṭyo nibaddhānyabhūvan,",
  "S04n265:143": "yāsāṃ vāteneritānāṃ vātasaṃghaṭṭitānāṃ tadyathāpi nāma tūryaśatasahasrasya ghoṣaśabdaḥ syāt |",
  "S04n265:144": "sarveṣu ca vīthīmukheṣu pañca pañca kanyāśatāni sthāpitānyabhūvan gītakuśalāni nṛttakuśalāni prathamayauvanaprāptāni sarvajagatparibhogyāni |",
  "S04n265:145": "tāsāṃ ca rājñārciṣmatā ājñā dattābhūt-rātridivaṃ bhavantībhirnānyā kthā kāryāṃ anyatra nṛttagītavāditena |",
  "S04n265:146": "sarve rañjayitavyā ye keciccaturṣu dikṣvāgacchanti |",
  "S04n265:147": "apyevaṃ nāma kumārasya raticittamutpadyeta |",
  "S04n265:148": "na ca kasyacit sattvasyāpanāyaṃ vaktavyam |",
  "S04n265:149": "teṣu ca punaḥ sarvavīthīmukheṣu annamannārthikebhyo dīyate,",
  "S04n265:150": "pānaṃ pānārthikebhyaḥ,",
  "S04n265:151": "yānaṃ yānārthikebhyo yāvadvadvastragandhamālyavilepanaśayyopāśrayajīvitapariṣkāraṃ suvarṇarūpyamaṇimuktāvaiḍūrya śaṅkhaśilāpravālajātarūparajata hastyaśvaśodhanaṃ sarvābharaṇaṃ ratnarāśayaśca sthāpitā abhūvan sarvajanaparibhogārtham |",
  "S04n265:152": "tena ca samayena madhye nagarasya samantato yojanaṃ gṛhaṃ kumārasya māpitamabhūtparibhogāya saptānāṃ ratnānāmaṣṭāpadanibaddhaṃ toraṇasaptapratimaṇḍitam |",
  "S04n265:153": "tatra caikaḥ prāsādaḥ kārito'bhūt,",
  "S04n265:154": "yatra catasraḥ śayanakoṭyaḥ prajñaptamabhūtkumārasya paribhogārtham |",
  "S04n265:155": "tatra ca madhye udyānaṃ māpitamabhūtsarvapuṣpavṛkṣasarvaphalavṛkṣasarvaratnavṛkṣapratisphuṭaṃ saṃchāditamabhūta |",
  "S04n265:156": "tasya khalu punā rāṣṭrapāla udyānasya madhye puṣkariṇi kāritābhūt saptaratnamayī catūratnasopānī,",
  "S04n265:157": "tadyathā suvarṇasya rūpyasya vaiḍūryasya sphaṭikasya |",
  "S04n265:158": "aṣṭottaraṃ ca siṃhamukhaśataṃ yena gandhodakaṃ praviśati tasyāḥ khalu punaḥ puṣkariṇyāḥ |",
  "S04n265:159": "aṣṭaśatameva siṃhamukhānāṃ yena punareva tadvāri nirvahati |",
  "S04n265:160": "utpalapadmakumudapuṇḍarīkaiḥ satatasamitaṃ saṃpuṣpitā samantataśca ratnavṛkṣaparivāritā sarvakālikaiśca puṣpaphalavṛkṣaiḥ parisphuṭā |",
  "S04n265:161": "tasyāḥ puṣkariṇyāḥ tīre aṣṭaśataṃ ratnavṛkṣāṇāṃ māpitamabhūt |",
  "S04n265:162": "sarvasmin ratnavṛkṣe ṣaṣṭiṣaṣṭi ratnasūtrāṇi nibaddhāni |",
  "S04n265:163": "sarvatra ca tālapaṅktikoṭyo nibaddhāḥ |",
  "S04n265:164": "tāsāṃ ca vāteneritānāṃ vātasaṃghaṭṭitānāṃ śabdo niścarati tadyathāpi nāma tūryaśatasahasrasya saṃpravāditasya |",
  "S04n265:165": "sā ca puṣkariṇi upariratnajālasaṃchāditābhūt,",
  "S04n265:166": "mā kumārasya rajo pāṃśurvā śarīre nipatiṣyatīti ||",
  "S04n265:167": "tena ca samayena tasmin prāsāde catasra āsanakoṭyaḥ prajñaptā abhūvan saptaratnamayyaḥ |",
  "S04n265:168": "sarvasmiṃścāsane pañca pañca dūṣyaśatāni prajñptānyabhūvan |",
  "S04n265:169": "tatra ca madhye āsanaṃ prajñaptaṃ saptaratnamayaṃ saptapauruṣamuccatvena aśītidūṣyakoṭibhiḥ prajñaptam,",
  "S04n265:170": "yatra puṇyaraśmī rājakumāro niṣetsyata iti |",
  "S04n265:171": "sarvatra cāsanamūle agarugandhaghaṭikā dhūpyate |",
  "S04n265:172": "triṣkṛtvo divasasya triṣkṛtvo rātreḥ puṣpasaṃstaraḥ kriyate |",
  "S04n265:173": "suvarṇachadanācchāditaṃ suvarṇapadmapralambitaṃ muktājālavitataṃ maṇiratnaprabhāvabhāsitamaśītisahasrapralambitam |",
  "S04n265:174": "sarvatra ca ratnavṛkṣe patākāśatāni pralambitānyabhūvan |",
  "S04n265:175": "sarvatra codyāne navatirmaṇiratnaśatasahasrāṇi yojanaprabhāṇi sthāpitānyabhūvan,",
  "S04n265:176": "teṣāṃ ca prabhayā sarvaloko'vabhāsito'bhūt |",
  "S04n265:177": "tasmin punā rāṣṭrapāla udyāne śukasārikakroñcakokilamayūrahaṃsacakravākakunālakalaviṅkajīvaṃjīvakā manuṣyapralāpinaḥ pakṣiṇo'bhūvan |",
  "S04n265:178": "yeṣāṃ nikūjitāni nadatāṃ nandane devānāmiva madanīyaḥ śabdo niścarati |",
  "S04n265:179": "kumārasya ca paribhogārthaṃ pañcarasaśataprakārāṇi bhojanāni satatasamitamabhisaṃskṛtānyabhūvan sarvākārasaṃpannāni ||",
  "S04n265:180": "tena ca punaḥ samayena viṃśavarṣāḥ samānāḥ ṣoḍaśavarṣātikrāntāḥ kumārakāḥ sarvanagarebhyaḥ samudānīya tatra ca nagare praveśitā abhūvan sarvaśilpasthānakarmasthānavidhijñāḥ |",
  "S04n265:181": "sarvaloikikaratyupakaraṇavidhijñānāmaśītikoṭyaḥ tasminnagare praveśitā abhūvan |",
  "S04n265:182": "tasya mātāpitṛbhyāṃ koṭiḥ kanyānāṃ dattā,",
  "S04n265:183": "jñātisaṃghena koṭiḥ,",
  "S04n265:184": "naigamajñānapadaiḥ koṭiḥ,",
  "S04n265:185": "sarvarājena koṭiḥ kanyānāṃ dattā abhūvan |",
  "S04n265:186": "tāśca sarvā abhurūpāḥ prāsādikā darśanīyāḥ sarvāḥ ṣoḍaśavarṣapramāṇā jātyā gītakuśalā vādyakuśalā nṛttakuśalā hasitakuśalāḥ puruṣopasaṃkramaṇakuśalā ārjavāḥ śiśavā madhurā vṛddhayaḥ pūrvābhilāpinyaḥ smitamukhāśopacārakuśalāḥ sarvakalāsu vidhijñā nātidīrghā nātihrasvā nātisthūlā nātigauryo nātiśyāmāḥ |",
  "S04n265:187": "yāsāmutpalagandho mudhāt pravāti,",
  "S04n265:188": "candanagandho gātrebhyaḥ pravāti |",
  "S04n265:189": "vyaktāṃ iva devakanyakāḥ,",
  "S04n265:190": "ekāntamanāmayacāroṇyaḥ |",
  "S04n265:191": "tāsāṃ madhyagataḥ puṇyaraśmī rājakumāraḥ saṃgītisaṃprabhāṇitena tatra ca saṃgītiśabde caivaṃ cittamutpādayati-mahānamitrasaṃgho batāyaṃ mama prādurbhutaḥ kuśaladharmaparimoṣakaḥ |",
  "S04n265:192": "hanta anapekṣo bhaviṣyāmi |",
  "S04n265:193": "sa tasmin samaye syādyathāpi nāma vadhyaḥ puruṣo dṛṣṭvā na vismayacitta mutpādayati,",
  "S04n265:194": "evameva puṇyaraśmī rājakumāraḥ tāṃ pramadāṃ dṛṣṭvā na viṣmayati,",
  "S04n265:195": "nāpi tatra nagare,",
  "S04n265:196": "na ca sakhībhiṃrvismayati sma |",
  "S04n265:197": "taiśca daśabhirvarṣairna jātu rūpanimittamudgṛhītavān |",
  "S04n265:198": "na śabdanimittaṃ na gandha nimittaṃ na rasanimittaṃ na sparśanimittamudgṛhītavān |",
  "S04n265:199": "anyatraivaṃrūpaṃ cittaṃ pravartayate sma-kadā tāvadevaṃrūpādamitrasaṃghamadhyānmama mokṣo bhaviṣyati ?",
  "S04n265:200": "kadāhamapramādacaryāṃ cariṣyāmi yena me mokṣo bhaviṣyati ?",
  "S04n265:201": "atha khalu tāḥ kanyakāḥ rājño'rciṣmata ārocayanti sma-na deva kumāraḥ krīḍati,",
  "S04n265:202": "na ramate,",
  "S04n265:203": "na paricārayati ?",
  "S04n265:204": "atha khalu rāṣṭrapāla rājā arciṣmānaśītibhī rājasahasraiḥ sārdhaṃ yena puṇyaraśmī rājakumārastenopasaṃkrāmat |",
  "S04n265:205": "upasaṃkramyāśrumukhaḥ pravepamānena kāyena śocamāno dharaṇitale prapatitaḥ |",
  "S04n265:206": "sa utthāya dharaṇitalātpuṇyaraśmiṃ rājakumāraṃ gāthābhidhyabhāṣata -",
  "S04n265:207": "prakṣasva putravararatna mama pralāpaṃ",
  "S04n265:208": "śokārdito nipatito'smi bhuvi kṣapānte |",
  "S04n265:209": "kenāpriyaṃ tava kṛtaṃ mam tadbravīhi",
  "S04n265:210": "jyeṣṭhaṃ dadāmi yadihāsya kṣaṇena daṇḍam || 244 ||",
  "S04n265:211": "prekṣasva me'dya nagaraṃ surasaṃgharamyaṃ",
  "S04n265:212": "manasā mayābhiracittaṃ yadidaṃ tvadarthe |",
  "S04n265:213": "kimihāṅgamadya vikalaṃ mama tadvadāśu",
  "S04n265:214": "śakrasya vādya vibhavaṃ tava darśayāmi || 245 ||",
  "S04n265:215": "śokārditaṃ kamalalocanacārunetraṃ",
  "S04n265:216": "strīsaṃghamapsarasamaṃ vilapantamīkṣa |",
  "S04n265:217": "etābhiranyaiśca ramasva vinīya śokaṃ",
  "S04n265:218": "kiṃ śalyaviddha iva dhyāyasi dīnavakraḥ || 246 ||",
  "S04n265:219": "etāḥ svaraṅgarucirāḥ suratervidhijñāḥ",
  "S04n265:220": "saṃgītitālasamaye ca viniścayajñāḥ |",
  "S04n265:221": "kālastavādya suratasya na śocitasya",
  "S04n265:222": "mlānaṃ saroruhamivāsi kimadya dīnaḥ || 247 ||",
  "S04n265:223": "udyānapuṣpaphalapatravikīrṇaśākhā |",
  "S04n265:224": "udviddhacitramiva citrarathaṃ surāṇām |",
  "S04n265:225": "saṃcintayasva prathamaṃ hi vayastavedaṃ",
  "S04n265:226": "kālo rate rama ihādya suta prasīda || 248 ||",
  "S04n265:227": "tulyā taveyamapi puṣkariṇī surāṇāṃ",
  "S04n265:228": "snānārthamutpalasarojavanābhikīrṇā |",
  "S04n265:229": "padmāni mattavaraṣaṭpadabhūṣitāni",
  "S04n265:230": "saṃcintya tāṃ ka iha nābhirameta putra || 249 ||",
  "S04n265:231": "haṃsā mayūraśukasārikakokilāśca",
  "S04n265:232": "koṇālajīvakalaviṅka manojñaghoṣāḥ |",
  "S04n265:233": "gandharvamādana ivā himavatsamīpe",
  "S04n265:234": "śrutvā naraḥ ka iha nātra ratiṃ labheta || 250 ||",
  "S04n265:235": "etā vimānamaṇicūḍasamuktajālā",
  "S04n265:236": "vaiḍūryakāñcanacitā iva vaijayante |",
  "S04n265:237": "ratnāsanāni ca varāṇi varāstṛtāni",
  "S04n265:238": "cārusvarā kanakakaṅkaṇatālapaṅktyaḥ || 251 ||",
  "S04n265:239": "gambhīradhīravaratūryaninādaghuṣṭā",
  "S04n265:240": "vīthīṣu dānavisarāstava cāpi hetoḥ |",
  "S04n265:241": "kanyāḥ sahasrabahugītarutāḥ kriyante",
  "S04n265:242": "śrūyanti nandanavane'psarasāṃ yathaeva |",
  "S04n265:243": "kasmān triviṣṭapasame bhavane manojñe",
  "S04n265:244": "vikṣiptacitta iha kiṃ na ratiṃ karoṣi || 252 ||",
  "S04n265:245": "ete kumāra tava devasamānagarbhāḥ",
  "S04n265:246": "krīḍāsakhāya saha putra ramasva caibhiḥ |",
  "S04n265:247": "mātā pitā ca tava saṃsthita sāśrukaṇṭhāḥ",
  "S04n265:248": "kiṃ duḥkha nāsti karuṇā ca jane tavāsmin || 253 ||",
  "S04n265:249": "so'thābravīdguṇacito bhavadoṣadarśī",
  "S04n265:250": "nirviṇṇa saṃskṛtamanarthika kāmabhogaiḥ |",
  "S04n265:251": "saṃsārapañcaragataṃ jagadīkṣyaṃ cedaṃ",
  "S04n265:252": "mokṣārthikaḥ pitaramāha śṛṇuṣva deva || 254 ||",
  "S04n265:253": "devāpriyaṃ mam kṛtaṃ na hi kenacinme",
  "S04n265:254": "kiṃ tvasti me'dya na hi kāmaguṇeṣu chandaḥ |",
  "S04n265:255": "sarve priyāṃ ripusamā hi nirānuraktā",
  "S04n265:256": "ye kleśadurgatiprapāta prapātayanti || 255 ||",
  "S04n265:257": "etāḥ striyo hyabudhabālajanābhirāmā",
  "S04n265:258": "mārasya pāśaguṇabaddha mahāprapātāḥ |",
  "S04n265:259": "nityaṃ tathā vigarhita āryajanena caitāḥ",
  "S04n265:260": "sevāmi kiṃ narakadurgatiśokamūlāḥ || 256 ||",
  "S04n265:261": "etāḥ striyo hi chavimātrakarūparabhyāḥ",
  "S04n265:262": "snāyvasthiyantramaśucībhi nirarthako'ham |",
  "S04n265:263": "prasrāviṇī rudhiramūtraśakṛnmalānāṃ",
  "S04n265:264": "vyaktaṃ śmaśānasadṛśīṣu kathaṃ rameyam || 257 ||",
  "S04n265:265": "gītaṃ na śroṣyamapi vādyarutaṃ na grāhyaṃ",
  "S04n265:266": "svapnāya mābhiratayo'budhamohanāśca |",
  "S04n265:267": "saṃkalpalālasa gatā abudhā tu nāśaṃ",
  "S04n265:268": "kiṃ kleśadāsa iva bālajano bhaviṣye || 258 ||",
  "S04n265:269": "sarve ime drumalatā śiśire pravṛtte",
  "S04n265:270": "kāntāravṛkṣasadṛśā hi bhavantyaramyāḥ |",
  "S04n265:271": "sarvaśriyo vidhamanī hi anityateyaṃ",
  "S04n265:272": "mohātpramādamupayāmi cale tu jīve || 259 ||",
  "S04n265:273": "cittaṃ samudra iva tarpayituṃ na śakyaṃ",
  "S04n265:274": "tṛṣṇāpravṛttinirataḥ punareva kāṅkṣa |",
  "S04n265:275": "anyonyaghāti jagadīkṣya hi kāmahetoḥ",
  "S04n265:276": "meruryathaiva pavanairahamaprampyaḥ || 260 ||",
  "S04n265:277": "na tvaṃ pitā na sahajā mama nāpi bhāryāḥ",
  "S04n265:278": "trātā na bāndhavajanā nṛpate hmapāyāt |",
  "S04n265:279": "sarve vayaṃ tṛṇagatā iva bindulekhā",
  "S04n265:280": "mā tāta cittavaśagā bhavatāṃ pramattāḥ || 261 ||",
  "S04n265:281": "dhigyauvanena manujeśvara yanna nityaṃ",
  "S04n265:282": "dhigjīvitasya gamanaṃ giritoyaśīghram |",
  "S04n265:283": "dhiksaṃskṛtaṃ kṣayamidaṃ taḍidabhralolaṃ",
  "S04n265:284": "dhikkaṇḍitasya tribhave nṛpa kāmarāgaḥ || 262 ||",
  "S04n265:285": "saṃcodito'smi vibudhairbhava apramatto",
  "S04n265:286": "no bodhisattva bhavate viṣayābhilagnaḥ |",
  "S04n265:287": "buddho bhaveyamiha lokahitānukampī",
  "S04n265:288": "nāsti pramādacaritasya narendra bodhiḥ || 263 ||",
  "S04n265:289": "kāmāturo bhavati yo nṛpa cittadāsaḥ",
  "S04n265:290": "sa hi puṇyanāśanirato vinivṛttasvargaḥ |",
  "S04n265:291": "hiṃsāsamiddhamapi nābhicareta jātu",
  "S04n265:292": "pakṣīva pañjaragataḥ kathamāśvaseta || 264 ||",
  "S04n265:293": "dhātūśca sarpasadṛśā vadhakāśca skandhāḥ",
  "S04n265:294": "cittaṃ ca sāsravamanarthaka śūnya grāmaḥ |",
  "S04n265:295": "viṣastambapuṣpita iveha narendra kāyaḥ",
  "S04n265:296": "oghe'tiruhyati kathaṃ nu ratirmamātra || 265 ||",
  "S04n265:297": "saṃprekṣase jagadidaṃ kugatiprapannaṃ",
  "S04n265:298": "vyaktaṃ padaṃ gaganatulyamapi jvalantam |",
  "S04n265:299": "teṣāṃ pramokṣaṇanimittamihādya rājan",
  "S04n265:300": "śivadharmanāva samudānayitāsmi śīghram || 266 ||",
  "S04n265:301": "suptān vibodhayitumātura jīvitārthaṃ",
  "S04n265:302": "śalya nimūlayitumutpathagān vinetum |",
  "S04n265:303": "prod ghuṣya bandhanabimokṣa mahāsahasre",
  "S04n265:304": "saṃtarpayaṃściradaridra subhāṣitena || 267 ||",
  "S04n265:305": "sīdanta durgatipathādapi coddhariṣye",
  "S04n265:306": "andhe cakṣurapi tṛṣṇalatāviśoṣī |",
  "S04n265:307": "prajñārciruttamavimuktikṛtapradīpo",
  "S04n265:308": "drakṣanti yena tribhavaṃ naṭaraṅgakalpam || 268 ||",
  "S04n265:309": "meghaṃ kṛpākaruṇapāramitābhrakūṭaṃ",
  "S04n265:310": "sattvārthagarjita vipaśyanavidyumālī |",
  "S04n265:311": "bodhyaṅgadhārasukhaśītalavṛṣṭijālaiḥ",
  "S04n265:312": "śītīkaromi ca jagaccirakālataptam || 269 ||",
  "S04n265:313": "etatsmarannahamiha kṣitiśopaviṣṭo",
  "S04n265:314": "nāstīha me praṇidhi saṃskṛtasarvakāmaiḥ |",
  "S04n265:315": "bodhyarthiko hi vicarāmiha sattvahetoḥ",
  "S04n265:316": "ekāṃśiko na hi bhavābhiratau mamecchā || 270 ||",
  "S04n265:317": "jānan vasetka iha pārthiva śatrumadhye",
  "S04n265:318": "ko buddhimān sabhayamārgapathaṃ vrajeta |",
  "S04n265:319": "ko vā sacakṣuriha tāta patetprapāte",
  "S04n265:320": "ko bodhimārgamadhigamya bhavetpramattaḥ || 271 ||",
  "S04n265:321": "anusrota sarvajagatī pratisrotā so'haṃ",
  "S04n265:322": "vācā na śakyamiha pārthiva bodhi prāptum |",
  "S04n265:323": "meruprayātamapi sāgaramutsaheyaṃ",
  "S04n265:324": "na tveva me mana ihābhirameta kāmaiḥ || 272 ||",
  "S04n265:325": "gacchāśu pārthiva varasvajanena sārdhaṃ",
  "S04n265:326": "sarvāṃ hi rāṣṭraratimutsṛja sarvaloke |",
  "S04n265:327": "ādāya gacchatu yathābhimataṃ hi yasya",
  "S04n265:328": "gṛhyāpramāda mama tāta na rājyakoṭyā || 273 ||",
  "S04n265:329": "śakyā na nārigaṇamadhyagatena bodhiḥ |",
  "S04n265:330": "prāptuṃ śivaṃ padamanuttarayogakṣemam |",
  "S04n265:331": "gacchāmyahaṃ girivanāntaramāśrayāmi",
  "S04n265:332": "prāptā hyaraṇyaniratena jinena bodhiḥ || 274 ||",
  "S04n265:333": "atha khalu rāṣṭrapāla puṇyaraśmī rājakumāraḥ prāsādatalagata eva tābhiḥ pramadābhiḥ sārdhaṃ caṃkramannudvignamanāḥ saṃstribhirīryāpathairviharati |",
  "S04n265:334": "katamaistribhiḥ ?",
  "S04n265:335": "sthānena caṃkrameṇa niṣadyayā |",
  "S04n265:336": "styānamiddhaparivarjitaḥ upariprāsādatalagato'ṣṭamyāṃ bhūmau sthitaḥ |",
  "S04n265:337": "so'rdharātrakālasamaye aśroṣīt-antarīkṣācchuddhāvāsakāyikā devatā buddhasya varṇaṃ bhāṣamāṇā gacchanti,",
  "S04n265:338": "vistareṇa dharmasya saṃghasya varṇaṃ bhāṣamāṇā gacchanti |",
  "S04n265:339": "śrutvā ca rāṣṭrapāla puṇyaraśmī rājakumāraḥ saṃhṛṣṭaromakūpajātaḥ aśru nipātayati |",
  "S04n265:340": "sa saṃvegajāto'ñjaliṃ kṛtvā tāṃ devatāṃ gāthābhiradhyabhāṣata -",
  "S04n265:341": "mayi karuṇa janitvā devatā duḥkhite'smin",
  "S04n265:342": "yadi na kuruta manyuṃ kiṃcidevābhipṛcche |",
  "S04n265:343": "kasya guṇa vadanto gacchetātrāntarīkṣe",
  "S04n265:344": "sukhitamiha mano me vākyametaṃ niśāmya || 275 ||",
  "S04n265:345": "atha khalu rāṣṭrapāla tā devatāḥ puṇyaraśmirājakumāraṃ gāthābhiradhyabhāṣanta -",
  "S04n265:346": "śravaṇamupagataste kiṃ na buddhaḥ kumāra",
  "S04n265:347": "śaraṇamaśaraṇānāṃ nāma siddhārthabuddhiḥ |",
  "S04n265:348": "paracarikuśalo'sau puṇyaprajñāguṇaḍhyo",
  "S04n265:349": "daśaniyutasahasrādhyāyināṃ tasya saṃghaḥ || 276 ||",
  "S04n265:350": "puṇyarasmirāha -",
  "S04n265:351": "ahamapi jina dṛkṣye kīdṛśaṃ tasya rūpaṃ",
  "S04n265:352": "vadata api ca sarve kīdṛśo cāsya varṇaḥ |",
  "S04n265:353": "ahamapi paripṛcche kīdṛśī bodhicaryā",
  "S04n265:354": "bhavati yatha caran vai sarvasattvaikanāthaḥ || 277 ||",
  "S04n265:355": "atha khalu tā devatāḥ puṇyaraśmiṃ rājakumāraṃ gāthābhiradhyabhāṣanta -",
  "S04n265:356": "snugdharucikeśā dakṣiṇāvartajātā",
  "S04n265:357": "giritatamiva haima śobhate cāsya coṣṇi |",
  "S04n265:358": "gagana iva ca śūnyo bhāsate cāsya ūrṇā",
  "S04n265:359": "sphaṭikamaṇiviśuddhā dakṣiṇā nābhi jātā || 278 ||",
  "S04n265:360": "bhramaragaṇaviśuddhā netra nīlotpalābhā",
  "S04n265:361": "siṃhahanu narendrao bimba oṣṭhaḥ svayaṃbhūḥ |",
  "S04n265:362": "sṛjati ca sahasraṃ vai raśmikoṭīranantān",
  "S04n265:363": "sphurati ca trisahasrān durgatīḥ śoṣayaṃśca || 279 ||",
  "S04n265:364": "samasahitasuvṛttā danta citra suśuklā",
  "S04n265:365": "himarajataviśuddhā viṃśati dveguṇāsya |",
  "S04n265:366": "jinavarapravarasya tasya daṃṣṭrāścatasraḥ",
  "S04n265:367": "svakamukhapraticchādā tasya jihvā prabhūtā || 280 ||",
  "S04n265:368": "giri varasahitārthā tasya pralhādanīyā",
  "S04n265:369": "sahita akuṭilā ca bramhaghoṣā suyuktā |",
  "S04n265:370": "tūryaśatasahasrairvāgjinasyārhatulyā",
  "S04n265:371": "vimatiśamakarī sā toṣaṇī arthikānām || 281 ||",
  "S04n265:372": "avikalaguṇacitrā bodhi aṅgānukūlā",
  "S04n265:373": "hāraśatasahasrā gumphitā dharmamālā |",
  "S04n265:374": "tūryarativighuṣṭā devatāgītaramyā",
  "S04n265:375": "amararucisvarā vai hlādanī vāgjinasya || 282 ||",
  "S04n265:376": "kīnnarakalaviṅkākokilācakravākā",
  "S04n265:377": "barhiṇakalahaṃsāghoṣa konālakānām |",
  "S04n265:378": "bramharutanirghoṣā kinnarāṇāṃ svarāṅgā",
  "S04n265:379": "akhalitamanavadyā sarvārthānubodhā || 283 ||",
  "S04n265:380": "citrasphaṭikaślakṣṇā paṇḍitānāṃ manāpā",
  "S04n265:381": "codanī vinayanīyā bodhanī premaṇīyā |",
  "S04n265:382": "paracarimanakūlā toṣaṇī pṛcchamānā",
  "S04n265:383": "imaguṇa vacanā caitasya dharmeśvarasya || 284 ||",
  "S04n265:384": "kamburucira grīvā śāntasaṃvṛttaskandhaḥ |",
  "S04n265:385": "dīrghaparigha bāhū tasya saptotsadāṅgam |",
  "S04n265:386": "kara rucirasuvṛttā dirghavṛttāṅgulīkāḥ",
  "S04n265:387": "tapitakanakavarṇaṃ tasya gātraṃ jinasya || 285 ||",
  "S04n265:388": "roma pariṇatāśca dakṣiṇo caikajātā",
  "S04n265:389": "nābhi nikhila durgā guhyakośo hayo vā |",
  "S04n265:390": "ūru gajakaro vā eṇajaṅghaḥ svayaṃbhūḥ",
  "S04n265:391": "karatala suvicitrā svastikāścakracitrāḥ || 286 ||",
  "S04n265:392": "gajapatigatigāmī siṃhavikrāntagāmī",
  "S04n265:393": "vṛṣabhalalitagāmī indrayaṣṭipravṛddhaḥ |",
  "S04n265:394": "gaganakusumavṛṣṭiḥ puṣpachatrā bhavanti",
  "S04n265:395": "vrajatimanuvrajanti dharma ete'dbhutasya || 287 ||",
  "S04n265:396": "lābha atha alābhe saukhyaduḥkhe jinasya",
  "S04n265:397": "ayaśasi yaśa evaṃ nindaśaṃsāsu caivam |",
  "S04n265:398": "jalaruhamiva toyaiḥ sarvato nopaliptaḥ",
  "S04n265:399": "evamiha nṛsiṃho nāsti sattvaḥ samo'sya || 288 ||",
  "S04n265:400": "atha khalu rāṣṭrapāla puṇyaraśmī rājakumāraḥ buddhasya varṇaṃ śrutvā,",
  "S04n265:401": "vistareṇa dharmasya saṃghasya varṇaṃ śrutvā,",
  "S04n265:402": "tuṣṭa udagra āttamanāḥ pramuditaḥ prītisaumanasyajāto'bhūt |",
  "S04n265:403": "atha khalu rāṣṭrapāla puṣparaśme rājakumārasyaitadabhavat-yādṛśaḥ saṃbudho bhagavān,",
  "S04n265:404": "yādṛśī cāsya saṃghasaṃpat,",
  "S04n265:405": "yādṛśaśca tena dharmaḥ sākṣātkṛtaḥ,",
  "S04n265:406": "yādṛśī cāsya śiṣyasaṃpat,",
  "S04n265:407": "yathā viṣayasamavadhānaśa saṃsāraḥ,",
  "S04n265:408": "yathākṛtajñaśca saṃsāraḥ,",
  "S04n265:409": "yathākṝtajñāśca bālapṛthagjanāḥ,",
  "S04n265:410": "yathā viṣamā ca satkāyadṛṣṭiḥ,",
  "S04n265:411": "yathā bahvādīnavaśca gṛhāvāsaḥ,",
  "S04n265:412": "yathā bahudoṣāśca kāmāḥ,",
  "S04n265:413": "yathā garhitaśca paṇḍitaiḥ pramādaḥ,",
  "S04n265:414": "yathā saṃmohaṃ cāvidyāndhakāram,",
  "S04n265:415": "yathā duḥprativedhāśca saṃskārāḥ,",
  "S04n265:416": "yathā durdamaṃ citram,",
  "S04n265:417": "yathā gambhīraṃ nāmarūpam,",
  "S04n265:418": "yathānāsvādaṃ ṣaḍāyatanam,",
  "S04n265:419": "yathā duḥkhavipākaścāparijñātaḥ sparśaḥ,",
  "S04n265:420": "yathā bahvādīnavā vedanāḥ,",
  "S04n265:421": "yathā gāḍhabandhanā tṛṣṇā,",
  "S04n265:422": "yathā duḥpratiniḥsaraṇaṃ copādānam,",
  "S04n265:423": "yathānāryā bhavatṛṣṇā,",
  "S04n265:424": "bhave sati yathā duḥkhasamucchedyā ca jātiḥ,",
  "S04n265:425": "yathā vikārakarī ca jarā,",
  "S04n265:426": "yathā vilopakārakaśca vyādhiḥ,",
  "S04n265:427": "yathā niruvuraktaṃ ca maraṇam,",
  "S04n265:428": "yathālpāsvādā ca pravṛttiḥ,",
  "S04n265:429": "yathā bahvādīnavā ca bhavābhinirvṛttiḥ,",
  "S04n265:430": "yathā ramaṇīyaṃ ca tathāgataśāsanam,",
  "S04n265:431": "nedaṃ śakyaṃ kāmadāsena kleśasaṃmohitena cittakhilena pramādābhiratena bālamadhyagatenāyoniśaścittena",
  "S04n265:432": "saṃsāraraktacittena durjanamadhyagatena na śakyaṃ sugatipanthānamapi viśodhayituṃ kutaḥ punaranuttarāṃ samyaksaṃbodhimabhisaṃboddhum |",
  "S04n265:433": "tasyaitadabhūt-yannvahamita eva prāsādātprāṅbhukhaḥ prapateyam,",
  "S04n265:434": "mā me dvāreṇa niṣkramato jñātisaṃgho'ntarāyaṃ kuryāt ||",
  "S04n265:435": "atha khalu rāṣṭrapāla puṇyaraśmī rājakumāro yena bhagavān siddhārthabuddhisthathāgatastanmukhastataḥ prāsādādātmānamutsṛṣṭavān,",
  "S04n265:436": "evaṃ ca bhāṣate sma-sacetsa tathāgataḥ sarvaṃ jānāti sarvaṃ paśyati,",
  "S04n265:437": "samanvāharatu māṃ tathāgataḥ |",
  "S04n265:438": "atha khalu rāṣṭrapāla siddhārthabuddhistathāgato'rhan samyaksaṃbuddho dakṣiṇapāṇiṃ prasārya prabhāṃ prāmuñcat,",
  "S04n265:439": "yayā puṇyaraśmi rājakumāraḥ spṛṣṭo'bhūt |",
  "S04n265:440": "tasyāśca prabhāyāḥ śatasahasrapatraṃ padmaṃ śakaṭacakrapramāṇamātraṃ prādurbhūtam |",
  "S04n265:441": "tasmācca padmāt raśmiśatasahasrāṇi niścaranti sma,",
  "S04n265:442": "mahāṃścāvabhāso'bhūt,",
  "S04n265:443": "yenāvabhāsena puṇyaraśmī rājakumāraḥ sphuṭo'bhūt |",
  "S04n265:444": "aht khalu rāṣṭrapāla puṇyaraśmī rājakumārastasmin padme sthitvā yena sa bhagavān siddhārdhabuddhistathāgato'rhan samyaksaṃbuddhaḥ,",
  "S04n265:445": "tenāñjaliṃ praṇamya namo buddhāyetyudānamudānayati sma ||",
  "S04n265:446": "atha khalu rāṣṭrapāla tena siddhārthabuddhinā tathāgatena sā prabhā pratisaṃhṛtā |",
  "S04n265:447": "sa ca kumārastasya bhagavataḥ pādamūle chinnāpādapa iva prapatitaḥ śatasahasrakṛtvastathāgataṃ vandate sma ||",
  "S04n265:448": "atha khalu rāṣṭrapāla puṇyaraśmī rājakumārastaṃ bhagavantaṃ gāthābhiradhyabhāṣata-",
  "S04n265:449": "mayā cirādadya hi vaidyarājaḥ kṛcchrādavāpto'dya cirātureṇa |",
  "S04n265:450": "ācakṣva me nātha kathaṃ sthito'haṃ lābhī bhaveyaṃ sugatasya śāsane || 289 ||",
  "S04n265:451": "śruto mayā nāyaka apramādo niśāmya rātrau divi devatābhyaḥ |",
  "S04n265:452": "śrutvā ca saṃvigna hi āgato'haṃ kathaṃ narāṇāṃ bhavate pramādaḥ || 290 ||",
  "S04n265:453": "pranaṣṭamārgasya bhavādya deśiko jātyandhabhūtasya bhavādya cakṣuḥ |",
  "S04n265:454": "mahāprapātādiha māṃ samuddhara śraddhākarā kāruṇikā cikitsakā || 291 ||",
  "S04n265:455": "daridrabhūtasya kuruṣva saṃgrahaṃ baddhasya mokṣaṃ kuru me'dya nātha |",
  "S04n265:456": "sasaṃśayebhyo vimatiṃ ca chinda caryāṃ ca me vyākuru bodhimārge || 292 ||",
  "S04n265:457": "tīrthaṃ ca saṃdarśaya uhyato me dīpaṃ kuruṣvāpi mamāndhakāre |",
  "S04n265:458": "vraṇīkṛtaṃ māṃ hi kuruṣva nirvraṇaṃ śalyaṃ ca me uddhara vaidyarāja || 293 ||",
  "S04n265:459": "vimocya māṃ durgatisaṃkaṭāttvaṃ bhavopalambhagrahaṇaṃ nikṛnta |",
  "S04n265:460": "saṃtāra māṃ śokamahaughapāram aṣṭāṅgamārgeṇa mahāpathena || 294 ||",
  "S04n265:461": "parīttamāyuḥ kṣayadharmi jīvitaṃ bahvantarāyaṃ kuśalaṃ bhavatyapi |",
  "S04n265:462": "puṇyasya sidhyatyacirādvipākaḥ labdhakṣaṇo me'dya vadaikaniścayam || 295 ||",
  "S04n265:463": "etaddhi me vyākuru lokanātha syādbodhisattvo hi yathāpramattaḥ |",
  "S04n265:464": "yathā carannuttamabodhicārikāṃ pramocayeyaṃ bhavabandhanājjagat || 296 ||",
  "S04n265:465": "atha khalu rāṣṭrapāla siddhārthabuddhistathāgataḥ puṇyaraśme rājakumārasyādhyāśayaṃ viditvā vistareṇa bodhicaryāṃ saṃprakāśayati,",
  "S04n265:466": "yaṃ śrutvā puṇyaraśminā rājakumāreṇa vimokṣā nāma dhāraṇī praolabdhā,",
  "S04n265:467": "pañcābhijñāḥ pratilabdhāḥ |",
  "S04n265:468": "sa vaihāyase sthitvā puṣpāṇyabhinirmāya taṃ tathāgatamabhyavakirati sma,",
  "S04n265:469": "abhiprakirati sma ||",
  "S04n265:470": "atha khalu rāṣṭrapāla puṇyaraśmi rājakumārastasmādantarīkṣādavatīrya taṃ bhagavantaṃ siddhārthabuddhiṃ tathāgataṃ gāthābhirabhyaṣṭāvīt -",
  "S04n265:471": "vandāmi te kanakavarṇanibhā varalakṣaṇā vimalacandramukhā |",
  "S04n265:472": "vandāmi te asamajñānadharā sadṛśo na te'sti tribhave virajaḥ || 297 ||",
  "S04n265:473": "mṛdu cāru snigdha śubha keśa jinā girirājatulya tava coṣṇiriha |",
  "S04n265:474": "noṣṇīṣamīkṣitu tavāsti samo vibhrājate bhruvi vare'pi tavorṇa mune || 298 ||",
  "S04n265:475": "kundenduśaṅkhahimaśubhranibhā nīlotpalābhaśubhanetravarā |",
  "S04n265:476": "kṛpayekṣase jagadidaṃ hi yayā vandāmi te vimalanetra jinā || 299 ||",
  "S04n265:477": "jihvā prabhūta tanu tāmrani(bhā)",
  "S04n265:478": "vadanaṃ ca chādayasi yenasvakam |",
  "S04n265:479": "dharmaṃ vadan vinayase ca jagat vandāmi te madhurasnugdhagiram || 300 ||",
  "S04n265:480": "daśanā śubhāḥ sudṛḍha vajranibhāḥ triṃśaddaśāpyaviralāḥ sahitāḥ |",
  "S04n265:481": "kurvan smitaṃ vinayase ca jagat vandāmi te madhurasatyakathā || 301 ||",
  "S04n265:482": "rūpeṇa cāpratisamo'si jinā prabhayā ca bhāsayasi kṣetraśatān |",
  "S04n265:483": "bramhendrapāla jagato bhagavan jimhībhavanti tava te prabhayā || 302 ||",
  "S04n265:484": "eṇeyajaṅgha bhagavanna samā gajarājabarhimṛgarājagateḥ |",
  "S04n265:485": "īkṣan vrajasyati yugaṃ bhagavan saṃkampayan dharaṇiśailataṭam || 303 ||",
  "S04n265:486": "kāyaśca lakṣaṇacito bhagavan ślakṣṇa cchavī kanakavarṇaṃ tava |",
  "S04n265:487": "nekṣan jagad vrajati tṛptimidaṃ rūpaṃ tavāpratimarūpadhara || 304 ||",
  "S04n265:488": "tvaṃ pūrva kalpaśatacīrṇatapā tvaṃ sarvatyāgadamadānarataḥ |",
  "S04n265:489": "tvaṃ sarvasattvakṛpamaitramanā vandāmi te paramakāruṇika || 305 ||",
  "S04n265:490": "tvaṃ dānaśīlanirataḥ satataṃ tvaṃ kṣāntivīryanirataḥ sudṛḍham |",
  "S04n265:491": "tvaṃ dhyānaprajñaprabhatejadharo vandāmi te asamajñānadhara || 306 ||",
  "S04n265:492": "tva vādiśūra kugaṇipramathi tvaṃ siṃhavannadasi parṣadi ca |",
  "S04n265:493": "tvaṃ vaidyarāja trimalāntakaro vandāmi te paramaprītikara || 307 ||",
  "S04n265:494": "vākkāyamānasaviśuddha mune tribhaveṣvalipta jalapadmamiva |",
  "S04n265:495": "tvaṃ bramhaghoṣa kalaviṅkaravā vandāmi te tribhavapāragatam || 308 ||",
  "S04n265:496": "māyopamaṃ jagadidaṃ bhavatā naṭaraṅgasvapnasadṛśaṃ viditam |",
  "S04n265:497": "nātmā na sattva na ca jīvagati dharmā marīcidakacandrasamāḥ || 309 ||",
  "S04n265:498": "śūnyāśca śānta anutpādanaya avijānadeva jagadudbhramati |",
  "S04n265:499": "teṣāmupāyanayayuktiśatairavatāratyasyapi kṛpālutayā || 310 ||",
  "S04n265:500": "rāgādibhiśca bahurogaśataiḥ saṃtāpitaṃ satatamīkṣya jagad |",
  "S04n265:501": "vaidyottamo vicarase'pratimaḥ parimocaya sugata sattvaśatān || 311 ||",
  "S04n265:502": "jātījarāmaraṇaśokahataṃ priyaviprayogaparidevaśataiḥ |",
  "S04n265:503": "satatāturaṃ ca jagadīkṣya mune parimocayan vicarase kṛpayā || 312 ||",
  "S04n265:504": "rathacakravadbhramati sarvajagat tiryakṣu pretaniraye sugatau |",
  "S04n265:505": "mūḍhā adeśika anāthagatāḥ teṣāṃ pradarśayasi mārgam || 313 ||",
  "S04n265:506": "ye te babhūva purimāśca jinā dharmeśvarā jagati cārthakarāḥ |",
  "S04n265:507": "ayameva taiḥ prakathito'ryapatho yaṃ deśayasyapi vibho'pratimaḥ || 314 ||",
  "S04n265:508": "snigdhaṃ hyakarṣaya manojña varaṃ bramhādhikaṃ paramaprītikaram |",
  "S04n265:509": "gandharvakinnaravarāpsarasāmabhibhūya tāṃ giramudāharase || 315 ||",
  "S04n265:510": "satyārjavakṣayamupāyanayaiḥ pariśodhitāṃ giramanantaguṇām |",
  "S04n265:511": "śrutvā hi yāṃ niyutasattvaśatā yānatrayeṇa jina yānti śamam || 316 ||",
  "S04n265:512": "tava pūjayā sukhamanekavidhaṃ divyaṃ labhanti manujeṣu tathā |",
  "S04n265:513": "āḍhyo mahādhana mahāvibhavo bhavate jagaddhitakaro nṛpatiḥ || 317 ||",
  "S04n265:514": "valacakravartyapi ca dvīpapatiḥ jagadāvṛṇoti daśabhiḥ kuśalaiḥ |",
  "S04n265:515": "ratnāni sapta labhate suśubhāṃ tvayi saṃprasādajanako'pratima || 318 ||",
  "S04n265:516": "bramhāpi śakra api lokapatiḥ bhavate ca saṃtuṣitadevapatiḥ |",
  "S04n265:517": "parinirmito'pi ca suyāmapatiḥ tvatpūjayā bhavati cāpi jinaḥ || 319 ||",
  "S04n265:518": "evaṃ hyamogha tava pūja kṛtā saṃdarśanaṃ śravaṇamapyasamam |",
  "S04n265:519": "bhavate jagadvividhaduḥkhaharaḥ spṛśate paraṃ padavaraṃ hyajaram || 320 ||",
  "S04n265:520": "mārgajña mārgakuśalā bhagavan kupathānnivārayasi lokamimam |",
  "S04n265:521": "kṣeme śive viraja āryapathe pratiṣṭhāpapyasyapi jagadbhagavan ||321 ||",
  "S04n265:522": "puṇyādhikasya tava puṇyanidheḥ satatākṣayā bhavati puṇyakriyā |",
  "S04n265:523": "bahukalpakoṭīṣu na yāti kṣayaṃ yāvanna saṃspṛśati bodhicarām || 322 ||",
  "S04n265:524": "pariśuddha kṣetra labhate ruciraṃ paranirmitābha sada prītikaram |",
  "S04n265:525": "śuddhāśca kāyavacasā manasā sattvā bhavantyapi ca kṣetravare || 323 ||",
  "S04n265:526": "ityevamādiguṇa naikavidhān labhate jinārcanakṛtān manujaḥ |",
  "S04n265:527": "svargāpavarga manujeṣu sukhaṃ bhavate ca puṇyanidhi sarvajage || 324 ||",
  "S04n265:528": "kīrtiryaśaśca prasṛtaṃ vipulaṃ tava sarvadikṣu bahukṣetraśatān |",
  "S04n265:529": "saṃkīrtayanti sugatāḥ satataṃ tava varṇamāla parṣatsu jinā || 325 ||",
  "S04n265:530": "vigatajvarā jagati mokṣakarā priyadarśanā paramakāruṇikā |",
  "S04n265:531": "śāntendriyā śamaratā bhagavan vandāmi te naravarapravarā || 326 ||",
  "S04n265:532": "labdhā abhijña jina pañca mayā gagane sthitastava niśāmya giram |",
  "S04n265:533": "bhavitāsmi vīra sugatau pratimaḥ vibhajiṣya dharmamamalaṃ jagataḥ || 327 ||",
  "S04n265:534": "stutvādya sarvaguṇapāragataṃ naradevanāgamahitaṃ sugatam |",
  "S04n265:535": "puṇyaṃ yadarjitamidaṃ vipulaṃ jagadāpnuyādapi ca buddhapadam || 328 ||",
  "S04n265:536": "atha khalu rāṣṭrapāla rājā arciṣmāṃstasyā rātryā atyayenāśroṣītkumārasyāntaḥpure ruditaśabdam |",
  "S04n265:537": "śrutvā ca śīghraṃ tvaramāṇarūpo yena ratipradhānaṃ nagaraṃ tenopasaṃkrāmat |",
  "S04n265:538": "upasaṃkramyaitadavocat-kiṃ bhavantyo rudanti ?",
  "S04n265:539": "tā avocān-puṇyaraśmī rājakumāro na dṛśyate |",
  "S04n265:540": "atha khalu rāṣṭrapāla rājā arciṣmān kumārasyārthe chinnapādapa ina dharaṇītale prapatitaḥ |",
  "S04n265:541": "sa utthāya dharaṇitalāt sahasraśaśca tannagaraṃ paricarati rudamānaḥ |",
  "S04n265:542": "atha khalu rāṣṭrapāla yā tasminnagare nagaradevatā sā rājānamarciṣmantametadavocat-gato mahārāja kumāraḥ pūrvasmin digbhāge siddhārthabuddhiṃ tathāgataṃ darśanāya vandanāya paryupāsanāya ||",
  "S04n265:543": "atha khalu rāṣṭrapāla rājā arciṣmān kumārasyāntaḥpureṇa sārdhaṃ caturaśītibhiḥ prāṇakoṭiniyutaśatasahasrairyena pūrvo digbhāgastenopajagāma |",
  "S04n265:544": "yena siddhārthabuddhistathāgato'rhan samyassaṃbuddhastenopasaṃkrāntaḥ |",
  "S04n265:545": "upasaṃkramya tasya bhagavataḥ pādau śirasābhivanditvā ekānte'tiṣṭhat |",
  "S04n265:546": "ekāntasthitaśca rājā arciṣmān bhagavantamābhirgāthābhirabhyaṣṭāvīt -",
  "S04n265:547": "vandāmi guṇajñānasāgaraṃ naravīraṃ",
  "S04n265:548": "yasya nāsti samaḥ kuto'dhikastribhave'smin |",
  "S04n265:549": "devendrāsurarājasatkṛtaṃ varasattvaṃ",
  "S04n265:550": "tṛptiṃ naiti jano nirīkṣatastava rūpam || 329 ||",
  "S04n265:551": "dvātriṃśattava kāyalakṣaṇā suviśuddhā",
  "S04n265:552": "merurvā vararatnacitritaḥ pariśuddhaḥ |",
  "S04n265:553": "ślakṣṇaṃ kāñcanavarṇasaṃnibhaṃ jinakāntaṃ",
  "S04n265:554": "vandāmi priyarūpadarśanaṃ munikāyam || 330 ||",
  "S04n265:555": "kalpānacintya śatāśca koṭiyo",
  "S04n265:556": "vrata cīrṇā buddhakoṭiśatāśca satkṛtā bahukalpān |",
  "S04n265:557": "yaṣṭā yajñaśatā acintiyāparimāṇā",
  "S04n265:558": "kāyastena tavābhirājate abhirūpaḥ || 331 ||",
  "S04n265:559": "dānaśīlasamādhiprajñayāpi ca kṣāntyā",
  "S04n265:560": "vīryadhyānamupāyaśodhitaṃ tava rūpam |",
  "S04n265:561": "candrārkamaṇidyutiprabhā na virāji",
  "S04n265:562": "śakrabramhaprabhā na bhāsate purataste || 332 ||",
  "S04n265:563": "rūpaṃ darśayate manoramaṃ jagadarthe",
  "S04n265:564": "pratibhāsodakacandrasaṃnibhaṃ yatha māyā |",
  "S04n265:565": "sarvāsveva ca dikṣu dṛśyate jinakāyo",
  "S04n265:566": "no cā rūpapramāṇu dṛśyate sugatānām || 333 ||",
  "S04n265:567": "tuṣiteṣu kvacideva dṛśyase nivasaṃstvaṃ",
  "S04n265:568": "vyūḍhamānaśca punaḥ supāṇḍaragajabhūtaḥ |",
  "S04n265:569": "mātu kukṣigataśca dṛśyase'pi ca vīraḥ",
  "S04n265:570": "sarvatrānugato mahāmune nabhatulyaḥ || 334 ||",
  "S04n265:571": "jātiṃ saṃdarśayase kvacidbhavān diśatāsu",
  "S04n265:572": "gacchan sapta padāni dṛśyase kvacidurvyām |",
  "S04n265:573": "hyeṣṭho'haṃ sanarāmare jage atidevo",
  "S04n265:574": "mociṣye jaga duḥkhasāgarādgira muñcan || 335 ||",
  "S04n265:575": "dharmasaṃśayu nāsti te mune kvacideva",
  "S04n265:576": "śikṣāṃ cāpi ca loka dṛśyate lipijñāne",
  "S04n265:577": "śāntaṃ dhyānasamādhigocaramanuprāptaṃ",
  "S04n265:578": "strīṇāṃ madhyagataśca dṛśyate kvacideva || 336 ||",
  "S04n265:579": "tyaktvā mātāpitā mahītale pramadāśca",
  "S04n265:580": "jñātīn śokahatān vimūrcchitān viruvantaḥ |",
  "S04n265:581": "niṣkrānto vanavāsamīkṣyase padamekaṃ",
  "S04n265:582": "devākoṭiśataiḥ parivṛto varasattvaḥ || 337 ||",
  "S04n265:583": "mārāste caturo'pi nirjitāścirakālaṃ",
  "S04n265:584": "mārān dharṣayamāṇa dṛśyate'pi ca kṣetre |",
  "S04n265:585": "cakraṃ vartayase'pyacintiyaṃ purimeṇa",
  "S04n265:586": "cakraṃ vartayamāna dṛśyase kṛpayā tvam || 338 ||",
  "S04n265:587": "nityaṃ śāśvatadṛṣṭisaṃjñitaṃ jagadīkṣya",
  "S04n265:588": "nirvāsya iti vāca bhāṣase pariṣatsu |",
  "S04n265:589": "saṃsārābhirataṃ jagatsatatamīkṣya",
  "S04n265:590": "śāntāṃ śītagatiṃ ca nirvṛtiṃ vadasi tvam || 339 ||",
  "S04n265:591": "puṇyajñānamupāyaprajñato na samaste",
  "S04n265:592": "sphurase kāyaprabhāya tvaṃ mune bahukṣetrān |",
  "S04n265:593": "bhāṣante tava varṇa nāyakā diśatāsu",
  "S04n265:594": "vande tvāmasamantagocaraṃ munirājam ||340 ||",
  "S04n265:595": "vandāmo'pi ca dharmatāmakhilaprāptaṃ",
  "S04n265:596": "sarvasattvakriyāsu dṛśyase yatha māyā |",
  "S04n265:597": "na ca te'styāgamanaṃ kvacidgamanaṃ vā",
  "S04n265:598": "māyādharma sati pratiṣṭhitamabhivande || 341 ||",
  "S04n265:599": "sādhu tvaṃ naravīra bhāṣase varamārgaṃ",
  "S04n265:600": "bodhiryena varā hyavāpyate jagadarthe |",
  "S04n265:601": "etāmapyahamāśu dharmatāmanubuddhā",
  "S04n265:602": "deśeyaṃ naravīraṃ dhamatāṃ jagadarthe || 342 ||",
  "S04n265:603": "sarvajñaṃ vigatajvaraṃ naravīraṃ",
  "S04n265:604": "yasya nāsti samaḥ kuto'dhikastribhave'smin |",
  "S04n265:605": "stutvā puṇyamupārjitaṃ mayā yadiha tena",
  "S04n265:606": "śāntāṃ bodhivarāmanuttarāṃ spṛśatu lokaḥ || 343 ||",
  "S04n265:607": "atha khalu rāṣṭrapāla sa tathāgataḥ siddhārthabuddhiḥ rājño'rciṣmato'dhyāśayaṃ viditvā tathā dharmaṃ deśayāmāsa yathā sarve avaivartikā abhūvannanuttarāyāṃ samyaksaṃbodhau ||",
  "S04n265:608": "atha khalu rāṣṭrapāla puṇyaraśmī rājakumārastaṃ bhagavantaṃ siddhārthabuddhiṃ tathāgatametadavocat-adhivāsayatu bhagavānasmākāṃ nagare śvobhaktena |",
  "S04n265:609": "adhivāsayati ca bhagavān puṇyaraśme rājakumārasya tūṣṇībhāvenānukampāmupādāya ||",
  "S04n265:610": "atha khalu puṇyaraśmī rājakumārastau mātāpitarau tāśva pramadā āmantrayati sma-anumodayantu bhavantaḥ sarve sahitāḥ sarve samagrāḥ |",
  "S04n265:611": "yathālaṃkṛtaṃ ratipradhānaṃ nagaraṃ tathāgatasya niryātayāmuanapekṣaḥ |",
  "S04n265:612": "tairekasvareṇānumoditam ||",
  "S04n265:613": "atha khalu rāṣṭrapāla puṇyaraśmī rājakumāro yathālaṃkṛtaṃ ratipradhānaṃ nagaraṃ tathāgatāya niryātayati sma anapekṣaḥ |",
  "S04n265:614": "pañcarasaśatavyūhena ca bhojanena taṃ tathāgataṃ pratipādayati sma sārdhaṃ bhikṣusaṃghena |",
  "S04n265:615": "sarveṣāṃ teṣāṃ bhikṣūṇāṃ saptaratnacitān vihārān kārayāmāsa maṇicaṃkramān prajñaptānupari ca ratnajālavitānavitatān vāmadakṣiṇena puṣpavṛkṣasupariniṣṭhitān |",
  "S04n265:616": "puṇḍarīkapuṣkariṇyupaśibhitānyubhayato mukhanirmaladūṣyaśatasahasraprajñaptāni śayyāsanāni |",
  "S04n265:617": "ekaikasya ca bhikṣorabhivandya cīvaro dīyate sma ekaikaḥ |",
  "S04n265:618": "anyonyāni cīvarāṇyanipradīyante divase divase |",
  "S04n265:619": "sa tribhirvarṣakoṭibhiḥ styānamiddhaṃ nāvakrāmitavān,",
  "S04n265:620": "nātmaprema kṛtavān,",
  "S04n265:621": "buddhapūjāṃ prati nānyamanasikāraḥ |",
  "S04n265:622": "etasminnantare na kāmavitarkaṃ vitarkitavān,",
  "S04n265:623": "na vyāpādavitarkaṃ na vihiṃsāvitarkaṃ na rājyatṛṣṇām |",
  "S04n265:624": "sarvathānapekṣo'bhūtkāye jīvite ca,",
  "S04n265:625": "prāgevānyatarasmin bāhyavastuni |",
  "S04n265:626": "etasminnantare yadbhagavatā bhāṣitaṃ tatsarvamavadhāritam,",
  "S04n265:627": "na ca dvirapi sa tathāgataḥ pṛṣṭaḥ |",
  "S04n265:628": "etasminnantare na snāto na sarpitailena vā gātraṃ mrakṣitam,",
  "S04n265:629": "na pādadhāvanaṃ kṛtam,",
  "S04n265:630": "na klāntasaṃjñotpāditā,",
  "S04n265:631": "na jātu niṣaṇṇo'nyatra bhaktaparibhogārthamuccāraprasrāvaṇārthaṃ ca |",
  "S04n265:632": "yasmiṃśca samaye sa tathāgataḥ parinirvṛtastasmin samaye lohitacandranasya citā kāritā |",
  "S04n265:633": "yatra sa tathāgato dhmāpitastasminneva ca pṛthivipradeśe varṣaśatasahasraṃ dhātūnāṃ pūjāṃ kṛtavān |",
  "S04n265:634": "sarvaṃ jambūdvīpaṃ sarvapuṣpaiḥ sarvamālyaiḥ sarvagandhaiḥ sarvavādyairyāvat sarvapūjāsatkārān kṛtvā pañcāccaturnavatiḥ stūpakoṭyaḥ pratiṣṭhāpitavān |",
  "S04n265:635": "te ca stūpāḥ saptaratnamayā ratnajālasaṃchannā muktājālavitānavitatāḥ |",
  "S04n265:636": "saptānāṃ ratnānāṃ pañca pañca chatraśatānyekaikasmin stūpe āropitavān |",
  "S04n265:637": "sarvatra ca stūpe tūryaśatasahasrāṇi niścāritavān |",
  "S04n265:638": "samantataśca jambūdvīpe puṣpavṛkṣān ropitavān |",
  "S04n265:639": "ekaikatra dīpyate sarvagandhatailasya |",
  "S04n265:640": "sarvagandhamālyavilepanaiśca pūjāmakarot |",
  "S04n265:641": "anenopāyena varṣakoṭiṃ pūjāṃ kṝtvāḥ tataḥ pravrajitaḥ |",
  "S04n265:642": "sa pravrajitā traicīvariko'bhavat |",
  "S04n265:643": "nityaṃ piṇḍapātacāriko'naiṣadyikaḥ |",
  "S04n265:644": "na jātu pārśvaṃ dattavān,",
  "S04n265:645": "na styānamiddhamavakrāmitavān |",
  "S04n265:646": "tena nirāmiṣacittena catako varṣakoṭyo dharmadānaṃ dattam |",
  "S04n265:647": "na cānenāntaśaḥ |",
  "S04n265:648": "sādhukāro'pi parasyāntikātpratikāṅkṣitaḥ,",
  "S04n265:649": "kutaḥ punarlābhasatkāraḥ |",
  "S04n265:650": "nāpi klānto'bhūddharmaśravaṇena dharmadeśanayā ca |",
  "S04n265:651": "tasya devatāḥ paricaryāṃ kurvanti sma |",
  "S04n265:652": "tasya cānuśikṣitvā sarvajanapado'ntaḥpuraṃ sarvapādamūlaṃ sarvasahāyāśca pravrajitāḥ ||",
  "S04n265:653": "atha khalu rāṣṭrapāla śūddhāvāsakāyikānāṃ devaputrāṇāmetadabhavat-puṇyaraśmeranuśikṣamāṇaḥ sarvarājyajanakadaḥ pravrajitaḥ |",
  "S04n265:654": "asmābhistasyopasthānaparicaryā kartavyā |",
  "S04n265:655": "trayāṇāṃ ratnānāmupasthāna kṛtaṃ bhaviṣyati |",
  "S04n265:656": "tasya punastathāgatasya parinirvṛtasya catuḥṣaṣṭivarṣakoṭyaḥ saddharmastasthau |",
  "S04n265:657": "sarvasya puṇyaraśminā bhikṣuṇā buddhasahasrasya caivaṃrūpā pūjā kṛtābhūt ||",
  "S04n265:658": "syātkhalu punaste rāṣṭrapāla etarhi kāṅkṣā vā vimatirvā vicikitsā vā-anyaḥ sa tena kālena tena samayenārciṣmān nāma rājābhūt |",
  "S04n265:659": "na khalu punastvayaivaṃ draṣṭavyam |",
  "S04n265:660": "tatkasya hetoḥ ?",
  "S04n265:661": "amitāyuḥ sa tathāgatastena kālena tena samayenārciṣmānnāma rājābhūt |",
  "S04n265:662": "syātkhalu punaste rāṣṭrapāla-anyaḥ sa tena kālena tena samayena puṇyaraśmirnāma rājakumāro'bhūt |",
  "S04n265:663": "na khalu punastvayaivaṃ draṣṭavyam |",
  "S04n265:664": "tatkasya hetoḥ ?",
  "S04n265:665": "ahaṃ sa tena kālena tena samayena puṇyaraśmirnāma rājakumāro'bhūt |",
  "S04n265:666": "yāpi sā nagaradevatā,",
  "S04n265:667": "akṣobhyastathāgato'bhūt |",
  "S04n265:668": "tasmāttarhi rāṣṭrapāla bodhisattvena mahāsattvenānuttarāṃ samyaksaṃbodhimabhisaṃboddhukāmena tasya puṇyaraśmirājakumārasyāniśikṣitavyamadhyāśayapratipattyā priyāpriyaparityāgitayā apramādacaryayā-evaṃ duḥkhābhisaṃskārapratilabdhā me'nuttarā samyaksaṃbodhiriti |",
  "S04n265:669": "tatte'nabhiyuktā lābhasatkāraślokagurukā jñātyadhyavasitā mānahatā lābhahatāstapasvino vihanyante,",
  "S04n265:670": "lābhahetoḥ śāsanāddūrībhavanti,",
  "S04n265:671": "nirarthakaṃ pravrajitāḥ śramaṇadūṣakā bodhisattvakhaṭukāḥ kāyavākcittavaṅkāḥ naimittikāḥ vitathapratijñāḥ svapratijñātaścyutāḥ cīvarapiṇḍapātaśayyāsanaglānapratyayabhaiṣajyapariṣkāranimittamadhyavasitāḥ |",
  "S04n265:672": "ahrīkā anapatrapā acāritrā asaddharmaprasṛtā gocaravirahitā buddhagocarāddūrībhūtā buddhajñānavirahitāḥ mokṣacittavirahitāḥ bodhicittavirahitāḥ |",
  "S04n265:673": "tasmāttarhi rāṣṭrapāla imamevaṃrūpaṃ dharmaṃ śrutvā boddhavyam-pāpamitrānyudyuktāni na sevitavyāni lābhārthikānām ||",
  "S04n265:674": "atha khalu bhagavāṃstasyāṃ velāyāmimā gāthā abhāṣata-",
  "S04n265:675": "aprameye daśabalacalite lābhe jñātau parigatahṛdayā |",
  "S04n265:676": "hitvā bodhiṃ guṇaśatanicitāṃ lābhārthaṃ te parakulanicatāḥ || 344 ||",
  "S04n265:677": "dhvāṅkṣā duṣṭā hrīdhṛtirahitā kṣetrārthaṃ te namucivaśagatāḥ |",
  "S04n265:678": "kleśādhīnā bhavagatipraṇatā bhāṣantyevaṃ vayamapi guṇinaḥ || 345 ||",
  "S04n265:679": "kāyo'raṇye smṛtirapi nagare lābhārthaṃ te caritavikalpe |",
  "S04n265:680": "dūre mokṣo nabha iva dharaṇi dūre jāhu bhujagavadetān || 346 ||",
  "S04n265:681": "buddho dharmo na ca priyavadatāṃ tadvatsaṃgho guṇaśatabharitaḥ |",
  "S04n265:682": "hitvā svargaṃ kupathaprayātā aṣṭavighātairbhavaśatavihatāḥ || 347 ||",
  "S04n265:683": "śrutvaināṃ mama cārikāṃ samupadiṣṭāṃ",
  "S04n265:684": "bhūtādhyāśayato'tra yujyathā pratipattyā |",
  "S04n265:685": "duṣprāpyaṃ bahukalpakoṭibhiḥ kṣaṇaprāptā",
  "S04n265:686": "tasmādatra yathoktadharmatāmabhiyujyet || 348 ||",
  "S04n265:687": "yo hīcchedvarabodhi budhyituṃ varayāne",
  "S04n265:688": "smāryāstena mahīpate guṇāstasya |",
  "S04n265:689": "saṃcintya yathābhūta yoniśaḥ sthātavyamevaṃ",
  "S04n265:690": "bodhi asaṅga ridhyate sugatānām || 349 ||",
  "S04n265:691": "āryaṃ vaṃśaṃ niṣevate guṇaprekṣī",
  "S04n265:692": "jñānaṃ tatra utpādayecchu ivātra |",
  "S04n265:693": "mā evaṃ pravijahya śāsanaṃ guṇamaṇḍaṃ",
  "S04n265:694": "sarvāsvetagatīṣu pañcasū yatha bālāḥ || 350 ||",
  "S04n265:695": "śailāraṇyaguhānijāsino bhavateha",
  "S04n265:696": "tatrasthāśca ma ātma manyathā paṭapaṃsī |",
  "S04n265:697": "ātmānaṃ paribhāṣathā satatanitya-",
  "S04n265:698": "manusmaranto buddhakoṭi virāgitā purimā ye || 351 ||",
  "S04n265:699": "kāye jīvita tṛṣṇa utsṛha anapekṣā",
  "S04n265:700": "dharme yujyata tīvra gauravaṃ janayitvā |",
  "S04n265:701": "pratipattiśca mayāpi bhāṣitā iha sūtre",
  "S04n265:702": "paścā bodhi na teṣu durlabhā iha sthitvā || 352 ||",
  "S04n265:703": "ye yuktāśca ihāpi harṣitā jinayāne",
  "S04n265:704": "śrutvā yukta sudurmanā bhavitāraḥ |",
  "S04n265:705": "tasmādvai janayeta śāsane adhimuktiṃ",
  "S04n265:706": "mā paścādanutāpa bheṣyathā vicaramāṇāḥ || 353 ||",
  "S04n265:707": "yaśca punā rāṣṭrapāla bodhisattvaḥ pañcapāramitāsu caret,",
  "S04n265:708": "yaśceha dharmaparyāyapratipatyā saṃpādayet-ahamatra śikṣiṣye'hamatra saṃvare sthāsyāmi |",
  "S04n265:709": "eṣa puṇyaskandho'sya puṇyaskandhasya purataḥ śatatamāmapi kalāṃ nopaiti sahasratamāmapi śatasahasratamāmapi koṭiśatasahasratamāmapi,",
  "S04n265:710": "saṃkhyāmapi kalāmapi gaṇanāmapi upamāmapi upanisāmapi dhṛtipadamapi nopaiti |",
  "S04n265:711": "asmin khalu punardharmaparyāye bhāsyamāṇe triṃśatāṃ niyutānāṃ sadevamānuṣāsurāyāśca prajāyā anutpadantapūrvāṇyanuttarasyāṃ samyaksaṃbodhau cittānyutpannāni |",
  "S04n265:712": "avaivartyāścābhūvannanuttarasyāḥ samyaksambodheḥ |",
  "S04n265:713": "saptānāṃ ca bhikṣusahasrāṇāmanupādāyāsravebhyaścittāni vimuktāni ||",
  "S04n265:714": "atha khalu āyuṣmān rāṣṭrapālo bhagavantametadavocat-kiṃnāmāyaṃ bhagavan dharmaparyāyaḥ,",
  "S04n265:715": "kathaṃ cainaḥ dhārayāmi ?",
  "S04n265:716": "evamukte bhagavānāyuṣmantaṃ rāṣṭrapālametadavocat-amoghapratijñāviśuddhamiti nāma dhāraya |",
  "S04n265:717": "satpuruṣavikrīḍitaṃ bodhisattvacaryāviniścayaṃ nāma dhāraya |",
  "S04n265:718": "arthapāripūrī ca nāma dhāraya ||",
  "S04n265:719": "idamavocadbhagavān |",
  "S04n265:720": "āttamanā āyuṣmān rāṣṭrapālaḥ sadevamānuṣāsuragandharvaśca loko bhagavato bhāṣitamabhyanandan ||",
  "S04n265:721": "iti puṇyaraśmeḥ satpuruṣasya pūrvayogasūtraratnarājaṃ samāptam ||",
  "S04n265:722": "āryarāṣṭrapālaparipṛcchā nāma mahāyānasūtraṃ samāptam ||"
}