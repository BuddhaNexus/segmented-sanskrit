{
  "SA10n1072:0": "āryasatyaparīkṣā caturviṃśatitamaṃ prakaraṇam |",
  "SA10n1072:1": "atrāha -",
  "SA10n1072:2": "yadi śūnyamidaṃ sarvamudayo nāsti na vyayaḥ |",
  "SA10n1072:3": "caturṇāmāryasatyānāmabhāvaste prasajyate ||1 ||",
  "SA10n1072:4": "yadi yuktyā nopapadyate iti kṛtvā sarvamidaṃ bāhyamādhyātmikaṃ bhāvajātaṃ śūnyamiti pratipāditam ,",
  "SA10n1072:5": "nanu ca evaṃ sati bahavaśca mahāntaśca doṣā bhavata āpadyante |",
  "SA10n1072:6": "kathaṃ kṛtvā ?",
  "SA10n1072:7": "yadi sarvamidaṃ śūnyaṃ syāt,",
  "SA10n1072:8": "tadā yacchūnyaṃ tannāsti,",
  "SA10n1072:9": "yacca nāsti,",
  "SA10n1072:10": "tadavidyamānatvād vandhyāputravannaivotpadyate na cāpi nirudhyate,",
  "SA10n1072:11": "iti na kasyacitpadārthasya udayo vyayaśca |",
  "SA10n1072:12": "tadabhāvācca caturṇāmāryasatyānāmabhāvaḥ te śūnyavādinaḥ prasajyate |",
  "SA10n1072:13": "kathaṃ kṛtvā?",
  "SA10n1072:14": "iha hi pūrvahetujanitāḥ pratītyasamutpannāḥ pañcopādāna skandhāḥ duḥkhaduḥkhatayā vipariṇāmaduḥkhatayā saṃskāraduḥkhatayā ca pratikūlavartitvācca pīḍātmakatvena duḥkhamityucyate |",
  "SA10n1072:15": "etacca duḥkhamāryā eva viparyāsaprahāṇe sati duḥkhamiti saṃjānate,",
  "SA10n1072:16": "na anāryāḥ,",
  "SA10n1072:17": "viparyāsānugatatvāt,",
  "SA10n1072:18": "yathādarśanaṃ ca padārthasvabhāvavyavasthānāt |",
  "SA10n1072:19": "yathā hi viparyastendriyāṇāṃ madhurasvabhāvamapi guḍaśarkarādikaṃ tiktatayā upalabhamānānāṃ jvarādirogāturāṇāṃ tiktataiva satyaṃ tajjñānāpekṣayā,",
  "SA10n1072:20": "mādhuryam,",
  "SA10n1072:21": "tenātmanā tasya vastuno'nupalabhyamānatvāt,",
  "SA10n1072:22": "evamihāpi yadyapi pañcopādānaskandhā duḥkhasvabhāvā bhavanti,",
  "SA10n1072:23": "tathāpi ye etān duḥkhātmakān paśyanti,",
  "SA10n1072:24": "teṣāmeva duḥkhaṃ vyavasthāpyate,",
  "SA10n1072:25": "na viparyāsānugamādanyathopalabhamānānāmiti |",
  "SA10n1072:26": "ataḥ āryāṇāmeva duḥkhātmatā satyamiti kṛtvā duḥkhamāryasatyamityucyate |",
  "SA10n1072:27": "nanu ca anāryairduḥkhā vedanā duḥkhamiti paricchidyate iti,",
  "SA10n1072:28": "evaṃ tatkathaṃ duḥkhamāryāṇāmeva satyam? satyam |",
  "SA10n1072:29": "na hi duḥkhaiva vedanā kevalaṃ duḥkhasatyam,",
  "SA10n1072:30": "kiṃ tarhi pañcāpyupādānaskandhāḥ,",
  "SA10n1072:31": "ityataḥ āryāṇāmeva tat satyamiti kṛtvā āryasatyamiti vyavasthāpyate | yathoktam -",
  "SA10n1072:32": "ūrṇāpakṣma yathaiva hi karatalasaṃsthaṃ na vi (ve?)",
  "SA10n1072:33": "dyate puṃbhiḥ |",
  "SA10n1072:34": "akṣigataṃ tu tadeva hi janayatyaratiṃ ca pīḍāṃ ca ||",
  "SA10n1072:35": "karatalasadṛśo bālo na vetti saṃskāraduḥkhatāpakṣma |",
  "SA10n1072:36": "akṣisadṛśastu vidvān tenaivodvejate gāḍham ||iti |",
  "SA10n1072:37": "tasmādāryāṇāmeva tadduḥkhasatyamiti duḥkhamāryasatyamiti vyavasthāpyate ||",
  "SA10n1072:38": "kadā ca tadduḥkhamāryasatyaṃ yujyate?",
  "SA10n1072:39": "yadā saṃskārāṇāmudayavyayau saṃbhavataḥ |",
  "SA10n1072:40": "yadā tu śūnyatvānna kiṃcidutpadyate nāpi kiṃcinnirudhyate,",
  "SA10n1072:41": "tadā nāsti duḥkham ||",
  "SA10n1072:42": "asati ca duḥkhe kutaḥ samudayasatyam?",
  "SA10n1072:43": "yato hi hetorduḥkham,",
  "SA10n1072:44": "samudeti samutpadyate sa hetuḥ tṛṣṇākarmakleśalakṣaṇaḥ samudaya ityucyate |",
  "SA10n1072:45": "yadā tu phalabhūtaṃ duḥkhasatyaṃ nāsti,",
  "SA10n1072:46": "tadā phalarahitasya hetukatvānupapatteḥ samudayo'pi nāsti ||",
  "SA10n1072:47": "duḥkhasya ca vigamaḥ apunarutpādaḥ nirodha ityucyate |",
  "SA10n1072:48": "yadā tu duḥkhameva nāsti,",
  "SA10n1072:49": "tadā kasya nirodhaḥ syāditi?",
  "SA10n1072:50": "ato duḥkhanirodho'pi na saṃbhavati |",
  "SA10n1072:51": "asati hi duḥkhe nirodhasatyasyā pyabhāvaḥ |",
  "SA10n1072:52": "asati ca duḥkhanirodhe kuto duḥkhanirodhagāminī āryāṣṭāṅgamārgānugā pratipad bhaviṣyatīti mārgasatyamapi nāstīti |",
  "SA10n1072:53": "tadevaṃ śūnyatvaṃ bhāvānāṃ bruvataḥ caturṇāmāryasatyānāmabhāvaḥ prasajyate ||1 ||",
  "SA10n1072:54": "tataśca ko doṣa iti ? ucyate -",
  "SA10n1072:55": "parijñā ca prahāṇaṃ ca bhāvanā sākṣikarma ca |",
  "SA10n1072:56": "caturṇāmāryasatyānāmabhāvānnopapadyate ||2 ||",
  "SA10n1072:57": "caturṇāmāryasatyānāmabhāvaprasaṅge sati yadetadanityādibhirākārairduḥkhasatyaparijñānaṃ duḥkhasamudayasya ca prahāṇaṃ duḥkhanirodhagāminyāśca pratipado bhāvanā duḥkhanirodhasya ca sākṣikarma sākṣātkaraṇam,",
  "SA10n1072:58": "tannopapadyate ||2 ||",
  "SA10n1072:59": "yadi duḥkhādīnāmāryasatyānāmabhāve sati parijñānādikaṃ nāsti,",
  "SA10n1072:60": "tadā ko doṣa iti? ucyate -",
  "SA10n1072:61": "tadabhāvānna vidyante catvāryāryaphalāni ca |",
  "SA10n1072:62": "phalābhāve phalasthā no na santi pratipannakāḥ ||3 ||",
  "SA10n1072:63": "saṃgho nāsti na cetsanti te'ṣṭau puruṣapudgalāḥ |",
  "SA10n1072:64": "abhāvāccāryasatyānāṃ saddharmo'pi na vidyate ||4 ||",
  "SA10n1072:65": "dharme cāsati saṃghe ca kathaṃ buddho bhaviṣyati |",
  "SA10n1072:66": "yadā caivaṃ duḥkhaparijñānādikaṃ nāsti,",
  "SA10n1072:67": "tadā,",
  "SA10n1072:68": "asminnasati srotaāpattisakṛdāgāmyanāgāmyarhatphalākhyaṃ phalacatuṣṭayaṃ nopapadyate |",
  "SA10n1072:69": "kathaṃ kṛtvā ?",
  "SA10n1072:70": "iha kleśānāṃ prahāṇaṃ saṃpiṇḍitaṃ phalākhyaṃ pratilabhate |",
  "SA10n1072:71": "tadyathā - saṃyojanatrayaprahāṇe sati ṣoḍaśe mārge anvayajñānakṣaṇe yat kleśaprahāṇaṃ tat srotaāpattiphalam |",
  "SA10n1072:72": "kāmāvacarāṇāṃ bhāvanāprahātavyānāṃ kleśānāmadhimātramadhyamṛdūnāṃ prakārāṇāṃ punaradhimātramadhyamṛduprakārabhedena pratyekaṃ bhidyamānānāṃ nava prakārā bhavanti |",
  "SA10n1072:73": "tatra kāmāvacaraṣaṣṭha kleśaprakāraparikṣaye vimuktimārge yat prahāṇaṃ tat sakṛdāgāmiphalam |",
  "SA10n1072:74": "teṣāmeva kāmāvacarāṇāṃ navamaprakārakleśaparikṣaye vimuktimārge yat kleśaprahāṇaṃ tadanāgāmiphalam |",
  "SA10n1072:75": "rūpārūpyāvacarāṇāṃ kleśānāṃ bhāvanāprahātavyānāṃ bhūmau bhūmau navaprakārabhedabhinnānāṃ yāvannaivasaṃjñānāsaṃjñāyatanabhūmikanavamakleśaprakāraparikṣaye vimuktimārge yat prahāṇaṃ tadarhatphalam |",
  "SA10n1072:76": "ityetāni catvāri phalāni |",
  "SA10n1072:77": "tānyetāni kathaṃ yujyante?",
  "SA10n1072:78": "yadi duḥkhasya parijñānaṃ saṃbhavati,",
  "SA10n1072:79": "samudayasya prahāṇam,",
  "SA10n1072:80": "nirodhasya sākṣātkaraṇam,",
  "SA10n1072:81": "āryamārgasya ca bhāvanā bhavati |",
  "SA10n1072:82": "yadā tu duḥkhādīnāmāryasatyānāmabhāve sati duḥkhaparijñānādikaṃ nāsti,",
  "SA10n1072:83": "tadā na santi tāni catvāri phalāni |",
  "SA10n1072:84": "caturṇā ca phalānāmabhāve sati ye teṣu vyavasthitāḥ phalasthāścatvāra āryapudgalāḥ, te na santi |",
  "SA10n1072:85": "ata eva ca pratipannakā api catvāra āryapudgalā na saṃvidyante ||",
  "SA10n1072:86": "iha hi ṣoḍaśāt mārge'nvayajñānakṣaṇāt pūrve ye pañcadaśa kṣāntijñānakṣaṇāḥ,",
  "SA10n1072:87": "tadyathā -traidhātukaduḥkhābhisamaye duḥkhasatyālambanāścatvāraḥ kṣāntijñānakṣaṇāḥ |",
  "SA10n1072:88": "tatra katame traidhātukaduḥkhābhisamaye catvāraḥ kṣāntijñānakṣaṇāḥ?",
  "SA10n1072:89": "tadyathā - kāmāvacaraduḥkhadarśanaprahātavyasatkāyāntagrāhamithyādṛṣṭidṛṣṭiparāmarśaśīlavrataparāmarśavicikitsārāgapratighamānāvidyākhyadaśānuśayapratipakṣaḥ anityaduḥkhaśūnyānātmākārotpannaḥ kāmāvacaraduḥkhasatyālambanaḥ ānantaryamārgalakṣaṇaḥ duḥkhe dharmajñānakṣāntikṣaṇaḥ ekaḥ |",
  "SA10n1072:90": "tadālambanākāra eva ca vimuktimārgalakṣaṇaḥ duḥkhe dharmajñānakṣaṇaḥ dvitīyaḥ |",
  "SA10n1072:91": "evaṃ rūpārūpyāvacaraduḥkhasatyālambanaḥ pratighavarjitānantaroktāṣṭādaśānuśayapratipakṣaḥ duḥkhādyākārotpannaḥ ānantaryamārga lakṣaṇaḥ duḥkhe anvayajñānakṣāntikṣaṇastṛtīyaḥ |",
  "SA10n1072:92": "tadālambanākāra eva ca vimuktimārgalakṣaṇaḥ duḥkhe'nvayajñānakṣaṇaścaturthaḥ ||",
  "SA10n1072:93": "yathā caite traidhātukāvacaraduḥkhasatyābhisamaye kṣāntijñānakṣaṇāścatvāraḥ,",
  "SA10n1072:94": "evaṃ kāmāvacarasamudayadarśanaprahātavyamithyādṛṣṭidṛṣṭiparāmarśavicikitsārāgapratighamānāvidyākhyasaptānuśayapratipakṣaḥ hetu samudayaprabhavapratyayākārotpannaḥ kāmāvacarasamudayasatyālambanaḥ ānantaryamārgalakṣaṇaḥ samudaye dharmajñāna kṣāntikṣaṇaḥ ekaḥ |",
  "SA10n1072:95": "tadālambanākāra eva ca vimuktimārgalakṣaṇaḥ samudaye dharmajñānakṣayo dvitīyaḥ |",
  "SA10n1072:96": "evaṃ rūpārūpyāvacarasamudayasatyālambanaḥ pratighavarjitānantaroktadvādaśānuśayapratipakṣaḥ samudayasatyā kārotpannaḥ ānantaryamārgalakṣaṇaḥ samudaye'nvayajñānakṣāntikṣaṇastṛtīyaḥ |",
  "SA10n1072:97": "tadālambanākāra eva ca vimuktimārgalakṣaṇaḥ samudaye'nvayajñānakṣaṇaścaturthaḥ |",
  "SA10n1072:98": "ityete traidhātukāvacaraduḥkhasamudayasatyābhisamaye catvāraḥ kṣaṇāḥ ||",
  "SA10n1072:99": "yathā caite catvāraḥ kṣaṇāḥ traidhātukaduḥkhasamudayasatyābhisamaye,",
  "SA10n1072:100": "evaṃ kāmāvacaraduḥkhanirodha darśanaprahātavyasamudayoktasaptānuśayapratipakṣaḥ nirodhaśāntapraṇītaniḥsaraṇākārotpannaḥ kāmāvacaraduḥkha nirodhasatyālambanaḥ ānantaryamārgalakṣaṇaḥ nirodhe dharmajñānakṣāntikṣaṇaḥ ekaḥ |",
  "SA10n1072:101": "tadālambanākāra eva ca vimuktimārgalakṣaṇaḥ nirodhe dharmajñānakṣaṇaḥ dvitīyaḥ |",
  "SA10n1072:102": "etaireva ākāraiḥ rūpārūpyāvacaraduḥkhanirodha satyālambanaḥ pratighavarjitadvādaśānuśayapratipakṣaḥ ānantaryamārgalakṣaṇaḥ nirodhe anvayajñānakṣāntikṣaṇa stṛtīyaḥ |",
  "SA10n1072:103": "tadālambanākāra eva ca vimuktimārgalakṣaṇaḥ nirodhe anvayajñānakṣaṇaścaturthaḥ |",
  "SA10n1072:104": "ityete traidhātukāvacaraduḥkhanirodhasatyābhisamaye catvāraḥ kṣaṇāḥ ||",
  "SA10n1072:105": "evaṃ kāmāvacaraduḥkhanirodhagāmimārgadarśanaprahātavyanirodhoktānuśayeṣu śīlavrataparāmarśamaṣṭamaṃ prakṣipya aṣṭānuśayapratipakṣaḥ mārganyāyapratiopannairyāṇikākārotpannaḥ kāmāvacaraduḥkhanirodhagāmimārgā lambanaḥ ānantaryamārgalakṣaṇaḥ mārge dharmajñānakṣāntikṣaṇaḥ ekaḥ |",
  "SA10n1072:106": "tadālambanākāra eva ca vimukti mārgalakṣaṇaḥ mārge dharmajñānakṣaṇaḥ dvitīyaḥ |",
  "SA10n1072:107": "etairevākāraiḥ rūpārūpyāvacaraduḥkhanirodhagāmimārgālambanaḥ pratighavarjitacaturdaśānuśayapratipakṣaḥ ānantaryamārgalakṣaṇo mārge'nvayajñānakṣāntikṣaṇaḥ tṛtīyaḥ |",
  "SA10n1072:108": "ityete pañcadaśa kṣaṇāḥ darśanamārgābhidhānāḥ ||",
  "SA10n1072:109": "evaṃ vyavasthitaḥ āryaḥ srotaāpattiphalasākṣātkriyāyai pratipannakaḥ ityucyate |",
  "SA10n1072:110": "ṣoḍaśe tu mārge'nvayajñānasthitaḥ sa srotaāpanna ityucyate ||",
  "SA10n1072:111": "ta ete aṣṭāśītiranuśayāḥ satyānāṃ darśanamātreṇa bhāvanāmanapekṣyaiva prahīyante iti kṛtvā darśanaprahātavyā ityucyante |",
  "SA10n1072:112": "yathādṛṣṭasatyākārabhāvanayā tu ye paścātprahīyante te bhāvanāprahātavyāḥ |",
  "SA10n1072:113": "te ca daśānuśayā bhavanti |",
  "SA10n1072:114": "kāmāvacarā rāgapratighamānāvidyāḥ |",
  "SA10n1072:115": "rūpāvacarā eva pratighavarjitāsrayaḥ |",
  "SA10n1072:116": "ārūpyāvacarāśca trayaḥ ete eveti daśa bhavanti |",
  "SA10n1072:117": "ete ca yathoktena nyāyena bhūmau bhūmau navadhā bhidyante,",
  "SA10n1072:118": "kāmadhātau caturṣu dhyāneṣu,",
  "SA10n1072:119": "caturṣvārūpyeṣu |",
  "SA10n1072:120": "ekaikasya ca kleśaprakārasya prahāṇārtha mānantaryavimuktimārgabhedena dvau dvau jñānakṣaṇau vyavasthāpyete kleśakṣaṇaviparyayeṇa |",
  "SA10n1072:121": "adhimātrādhimātro hi kleśaprakāraḥ mṛdumṛdubhyāmānantaryavimuktimārgābhyāṃ prahīyate |",
  "SA10n1072:122": "yāvanmṛdumṛdukleśaprakāro'dhimātrā dhimātrābhyāṃ jñānakṣaṇābhyāṃ prahīyate |",
  "SA10n1072:123": "sthūlaṃ hi malamalpaprayatnasādhyam,",
  "SA10n1072:124": "sūkṣmaṃ tu mahāyatnasādhyaṃ rajakavastradhāvanasādharmyeṇeti vijñeyam ||",
  "SA10n1072:125": "tatra darśanamārgādūrdhvaṃ kāmāvacarabhāvanāprahātavyaṣaṣṭhakleśaprakārapratipakṣavimuktimārgākhyajñānakṣaṇādarvāg jñānakṣaṇāvasthitaḥ āryaḥ sakṛdāgāmiphalapratipannaka ityucyate |",
  "SA10n1072:126": "sakṛdimaṃ lokamāgatya parinirvāṇāt sakṛdāgāmītyucyate,",
  "SA10n1072:127": "tatphalārthaṃpratipannakaḥ prayogasthaḥ sakṛdāgāmiphalapratipannaka ityucyate |",
  "SA10n1072:128": "ṣaṣṭhe tu kṣaṇe sakṛdāgāmītyucyate ||",
  "SA10n1072:129": "ṣaṣṭhāt kṣaṇādūrdhva navamakleśaprakāraprahāṇavimuktimārgakṣaṇādarvāgjñānakṣaṇeṣu vartamānaḥ āryaḥ anāgāmiphalapratipannaka ityucyate |",
  "SA10n1072:130": "anāgatya imaṃ lokaṃ tatraiva parinirvāṇādanāgāmītyucyate |",
  "SA10n1072:131": "tatphalārthaṃ pratipannakaḥ prayogasthaḥ anāgāmiphalapratipannaka ityucyate |",
  "SA10n1072:132": "navame tu kṣaṇe anāgāmītyucyate ||",
  "SA10n1072:133": "kāmāvacaranavamavimuktimārgakṣaṇādūrdhvaṃ naivasaṃjñānāsaṃjñātayanabhūmikanavamakleśaprakāraprahāṇavimuktimārgakṣaṇādarvāgjñānakṣaṇeṣu vartamānaḥ āryaḥ arhatphalapratipannakaḥ ityucyate |",
  "SA10n1072:134": "sadevamānuṣāsurāllokāt pūjārhatvādarhannityucyate |",
  "SA10n1072:135": "tatphalārthaṃ pratipannakaḥ prayogasthaḥ arhatphalapratipannakaḥ ityucyate |",
  "SA10n1072:136": "bhavāgrikanavamakleśaprakāraprahāṇāttu navamavimuktimārge vyavasthitaḥ arhan bhavati ||",
  "SA10n1072:137": "ta ete catvāraḥ pratipannakāḥ pudgalāḥ,",
  "SA10n1072:138": "catvāraśca phalasthāḥ ityete aṣṭau mahāpuruṣapudgalā bhavanti |",
  "SA10n1072:139": "paramadakṣiṇārhā uktā bhagavatā |",
  "SA10n1072:140": "yathoktaṃ sūtre -",
  "SA10n1072:141": "pṛṣṭaḥ sa devarājena śakreṇa vaśavartinā |",
  "SA10n1072:142": "kṛṣatāṃ yajamānānāṃ prāṇināṃ puṇyakāṅkṣiṇām ||",
  "SA10n1072:143": "kurvatāṃ śraddhaddadhānānāṃ puṇyamaupadhikaṃ sadā |",
  "SA10n1072:144": "sukṣetraṃ te pravakṣyāmi yatra dattaṃ mahatphalam ||",
  "SA10n1072:145": "pratipannakāścatvāraścatvāraśca phalasthitāḥ |",
  "SA10n1072:146": "eṣa saṃgho dakṣiṇīyo vidyācaraṇasaṃpadā ||iti |",
  "SA10n1072:147": "yadi catvāri āryasatyāni na santi teṣāṃ ca parijñānāni,",
  "SA10n1072:148": "tadā satyadarśanabhāvanā labhyānāṃ phalānāmabhāvāt pratipannakaphalasthapudgalānāmabhāva eva |",
  "SA10n1072:149": "ataśca saṃgho nāsti |",
  "SA10n1072:150": "tatra adhigamadharmeṇa pratyakṣadharmatayā sarvamārairapi buddhe bhagavati abhedyatvādavetya prasādalābhena saṃghaḥ, sa na syāt |",
  "SA10n1072:151": "na cet santi te'ṣṭau puruṣapudgalāḥ ||",
  "SA10n1072:152": "āryasatyānāṃ ca abhāvāt saddharmo'pi na saṃbhavati |",
  "SA10n1072:153": "satāmāryāṇāṃ dharmaḥ saddharmaḥ |",
  "SA10n1072:154": "tatra nirodhasatyaṃ phaladharmaḥ,",
  "SA10n1072:155": "mārgasatyaṃ tu phalāvatāradharmaḥ |",
  "SA10n1072:156": "eṣa tāvadadhigamadharmaḥ |",
  "SA10n1072:157": "tatsaṃprakāśikā deśanā āgamadharmaḥ |",
  "SA10n1072:158": "sarva eṣa āryasatyānāmabhāve sati nāstīti -",
  "SA10n1072:159": "abhāvāccāryasatyānāṃ saddharmo'pi na vidyate |",
  "SA10n1072:160": "dharme cāsati saṃghe ca kathaṃ buddhao bhaviṣyati ||",
  "SA10n1072:161": "yadi hi yathokto dharmaḥ syāt,",
  "SA10n1072:162": "tadā taddharmapratipattyā sarvākārasarvadharmābhisaṃbodhād buddho bhavatīti yuktaṃ syāt |",
  "SA10n1072:163": "yadi ca saṃghaḥ syāt,",
  "SA10n1072:164": "tadā tadupadeśairupacīyamānajñānasaṃbhāraḥ taddānamāna śaeraṇagamanādibhiśca upacīyamānapuṇyasaṃbhāraḥ kramād buddho bhavet ||",
  "SA10n1072:165": "athavā | asati saṃghe srotaāpattiphalapratipannakādīnāmabhāvaḥ syāt |",
  "SA10n1072:166": "na ca pratipannakāditvamaprāpya buddhatvamāpyate |",
  "SA10n1072:167": "avaśyaṃ hi pūrvaṃ bhagavatā kasmiṃścit phale vyavasthātavyam |",
  "SA10n1072:168": "tatra ca phale vyavasthitaḥ saṃghāntaḥpātyeva bhagavān bhavati |",
  "SA10n1072:169": "saṃghe cāsati niyataṃ nāsti bhagavān buddhaḥ |",
  "SA10n1072:170": "atha bhagavānapi aśaikṣāntarbhāvāt saṃghāntargata eva |",
  "SA10n1072:171": "tathā ca buddhapramukho bhikṣusaṃghaḥ ityabhidhānāt saṃghāntargata eva bhagavān iti kecidvarṇayanti |",
  "SA10n1072:172": "teṣāṃ matena spaṣṭamevaitat -",
  "SA10n1072:173": "dharme cāsati saṃghe ca kathaṃ buddho bhaviṣyati |iti |",
  "SA10n1072:174": "madhyoddeśikāśca mahāvastūpadiṣṭabhūmivyavasthayā prathamabhūmisthitaṃ bodhisattvamutpannadarśanamārgaṃ vyācakṣāṇāḥ saṃghāntaḥpātinaṃ vyācakṣate |",
  "SA10n1072:175": "tadā saṃghe cāsati bodhisattvo'pi nāstīti kathaṃ buddho bhaviṣyatīti spaṣṭamevaitat | tad -",
  "SA10n1072:176": "evaṃ trīṇyapi ratnāni bruvāṇaḥ pratibādhase ||5 ||",
  "SA10n1072:177": "śūnyatāmityevaṃ vadan buddhadharmasaṃghākhyāni trīṇyapi durlabhatvāt kadācideva utpattitaḥ alpapuṇyānāṃ ca tadaprāpteḥ mahārghamūlyatvād ratnāni pratibādhase ||5 ||",
  "SA10n1072:178": "kiṃ cānyat -",
  "SA10n1072:179": "śūnyatāṃ phalasadbhāvamadharmaṃ dharmameva ca |",
  "SA10n1072:180": "sarvasaṃvyavahārāṃśca laukikān pratibādhase ||6 ||",
  "SA10n1072:181": "śūnyatāṃ bruvāṇa ityanena saṃbandhaḥ |",
  "SA10n1072:182": "yadi sarvamidaṃ śūnyam ,",
  "SA10n1072:183": "yadā sarvameva nāsti,",
  "SA10n1072:184": "tadā sarvāntaḥ pātitvāt dharmādharmau saha taddhetukena iṣṭāniṣṭaphalena na saṃbhavataḥ |",
  "SA10n1072:185": "sarva eva cāmī laukikā vyavahārāḥ - kuru ,",
  "SA10n1072:186": "paca,",
  "SA10n1072:187": "khāda,",
  "SA10n1072:188": "tiṣṭha,",
  "SA10n1072:189": "gaccha,",
  "SA10n1072:190": "āgaccha ityevamādayo'pi sarvāntargatatvāt sarvadharmāṇāṃ ca śūnyatvānnaiva yujyante iti |",
  "SA10n1072:191": "ato nāyaṃ yathopavarṇito nyāyo jyāyāniti ||6 ||",
  "SA10n1072:192": "atra brūmaḥ śūnyatāyāṃ na tvaṃ vetsi prayojanam |",
  "SA10n1072:193": "śūnyatāṃ śūnyatārthaṃ ca tata evaṃ vihanyase ||7 ||",
  "SA10n1072:194": "sa bhavān svavikalpanayaiva nāstitvaṃ śūnyatārtha ityevaṃ viparītamadhyāropya “ yadi sarvamidaṃ śūnyamudayo nāsti na vyayaḥ“ ityādinopālambhaṃ bruvāṇo'smāsu mahāntaṃ khedamāpanno'tīva vihanyate vividhairbhūtaiḥ parikalpairhanyate ityarthaḥ |",
  "SA10n1072:195": "na tvayamasmābhiratra śāstre śūnyatārthaṃ upavarṇito yastvayā parigṛhītaḥ,",
  "SA10n1072:196": "śūnyatārthaṃ cājānānaḥ śūnyatāmapi na jānāsi |",
  "SA10n1072:197": "na cāpi śūnyatāyā yatprayojanaṃ tadvijānāsi |",
  "SA10n1072:198": "tataśca yathāvasthitavastusvarūpāparijñānena etat tvayā bahucāyuktamasmadvayākhyānāsaṃbaddhamevopavarṇitam ||",
  "SA10n1072:199": "atha kiṃ punaḥ śūnyatāyāṃ prayojanam ?",
  "SA10n1072:200": "uktameva tadātmaparīkṣāyām -",
  "SA10n1072:201": "karmakleśakṣayānmokṣaḥ karmakleśā vikalpataḥ |",
  "SA10n1072:202": "te prapañcātprapañcastu śūnyatāyāṃ nirudhyate ||iti ||",
  "SA10n1072:203": "ato niravaśeṣaprapañcopaśamārthaṃ śūnyatopadiśyate,",
  "SA10n1072:204": "tasmātsarvaprapañcopaśamaḥ śūnyatāyāṃ prayojanam |",
  "SA10n1072:205": "bhavāṃstu nāstitvaṃ śūnyatārthaṃ parikalpayan prapañcajālameva saṃvardhayamāno na śūnyatāyāṃ prayojanaṃ vetti ||",
  "SA10n1072:206": "atha kā punaḥ śūnyatā?",
  "SA10n1072:207": "sāpi tatraivoktā |",
  "SA10n1072:208": "aparapratyayaṃ śāntaṃ prapañcairaprapañcitam ||",
  "SA10n1072:209": "nirvikalpamanānārthametattatvasya lakṣaṇam ||iti |",
  "SA10n1072:210": "ataḥ prapañcanivṛttisvabhāvāyāṃ śūnyatāyāṃ kuto nāstitvamiti śūnyatāmapina jānāti bhavān |",
  "SA10n1072:211": "yaṃ cārthamupādāya śūnyatāśabdaḥ pravartate,",
  "SA10n1072:212": "tamapīhaiva pratipādayiṣyāmaḥ -",
  "SA10n1072:213": "yaḥ pratītyasamutpādaḥ śūnyatāṃ tāṃ pracakṣmahe |",
  "SA10n1072:214": "sā prajñaptirupādāya pratipatsaiva madhyamā ||iti ||",
  "SA10n1072:215": "yaḥ pratyayairjāyati sa hyajāto",
  "SA10n1072:216": "na tasya utpādu svabhāvato'sti |",
  "SA10n1072:217": "yaḥ pratyayādhīnu sa śūnyu ukto",
  "SA10n1072:218": "yaḥ śūnyatāṃ jānati so'pramattaḥ ||",
  "SA10n1072:219": "iti bhagavato gāthāvacanāt |",
  "SA10n1072:220": "evaṃ pratītyasamutpādaśabdasya yo'rthaḥ,",
  "SA10n1072:221": "sa eva śūnyatā śabdasyārthaḥ,",
  "SA10n1072:222": "na punarabhāvaśabdasya yo'rthaḥ sa śūnyatāśabdasyārthaḥ |",
  "SA10n1072:223": "abhāvaśabdārthaṃ ca śūnyatārtha mityadhyāropya bhavānasmānupālabhate |",
  "SA10n1072:224": "tasmācchūnyatāśabdārthamapi na jānāti |",
  "SA10n1072:225": "ajānānaśca tvamevamupālambhaṃ kurvan niyataṃ vihanyase ||7 ||",
  "SA10n1072:226": "kaścāsmākaṃ yathoktamupālambhaṃ karoti?",
  "SA10n1072:227": "yo bhagavatpravacanopadiṣṭāviparītasatyadvayavibhāgaṃ na jānāti,",
  "SA10n1072:228": "kevalaṃ granthamātrādhyayanapara eveti |",
  "SA10n1072:229": "ata ācāryaḥ karuṇayā parasya mithyāpravacanārthāva bodhanirāsārthaṃ bhagavatpravacanopadiṣṭāviparītasatyadvayavyavasthāmeva tāvadadhikṛtyāha -",
  "SA10n1072:230": "dve satye samupāśritya buddhānāṃ dharmadeśanā |",
  "SA10n1072:231": "lokasaṃvṛtisatyaṃ ca satyaṃ ca paramārthataḥ ||8 ||",
  "SA10n1072:232": "iha hi bhagavatāṃ buddhānāṃ satyadvayamāśritya dharmadeśanā pravartate |",
  "SA10n1072:233": "katamatsatyadvayam ?",
  "SA10n1072:234": "lokasaṃvṛtisatyaṃ ca paramārthasatyaṃ ca | tatra",
  "SA10n1072:235": "skandhātmā loka ākhyātastatra loko hi niśritaḥ |",
  "SA10n1072:236": "iti vacanātpañca skandhānupādāya prajñapyamānaḥ pudgalo loka ityucyate |",
  "SA10n1072:237": "samantādvaraṇaṃ saṃvṛtiḥ |",
  "SA10n1072:238": "ajñānaṃ hi samantātsarvapadārthatattvāvacchādanātsaṃvṛtirityucyate |",
  "SA10n1072:239": "parasparasaṃbhavanaṃ vā saṃvṛtiranyonyasamāśrayeṇetyarthaḥ |",
  "SA10n1072:240": "athavā saṃvṛtiḥ saṃketo lokavyavahāra ityarthaḥ |",
  "SA10n1072:241": "sa cābhidhānābhi dheyajñānajñeyādilakṣaṇaḥ |",
  "SA10n1072:242": "loke saṃvṛtirlokasaṃvṛtiḥ |",
  "SA10n1072:243": "kiṃ punaralokasaṃvṛtirapyasti yata evaṃ viśiṣyate lokasaṃvṛtiriti?",
  "SA10n1072:244": "yathāvasthitapadārthānuvāda eṣaḥ,",
  "SA10n1072:245": "nātraiṣā cintāvatarati |",
  "SA10n1072:246": "athavā |",
  "SA10n1072:247": "timirakāmalādyupahatendriyaviparītadarśanāvasthānāste'lokāḥ,",
  "SA10n1072:248": "teṣāṃ yā saṃvṛtirasāvalokasaṃvṛtiḥ |",
  "SA10n1072:249": "ato viśiṣyate lokasaṃvṛtiriti |",
  "SA10n1072:250": "etacca madhyamakāvatāre vistareṇoktaṃ tato veditavyam |",
  "SA10n1072:251": "lokasaṃvṛtyā satyaṃ lokasaṃvṛtisatyam |",
  "SA10n1072:252": "sarva evāyamabhidhānābhidheyajñānajñeyādivyavahāro'śeṣo lokasaṃvṛtisatyamityucyate |",
  "SA10n1072:253": "na hi paramārthata ete vyavahārāḥ saṃbhavanti | tatra hi -",
  "SA10n1072:254": "nivṛttamabhidhātavyaṃ nivṛtte cittagocare |",
  "SA10n1072:255": "anutpannāniruddhā hi nirvāṇamiva dharmatā ||",
  "SA10n1072:256": "iti kṛtvā kutastatra paramārthe vācāṃ pravṛttiḥ kuto vā jñānasya ?",
  "SA10n1072:257": "sa hi paramārtho'parapratyayaḥ śāntaḥ pratyātmavedya āryāṇāṃ sarvaprapañcātītaḥ |",
  "SA10n1072:258": "sa nopadiśyate na cāpi jñāyate |",
  "SA10n1072:259": "uktaṃ hi pūrvam -",
  "SA10n1072:260": "aparapratyayaṃ śāntaṃ prapañcairaprapañcitam |",
  "SA10n1072:261": "nirvikalpamanānārthametattattvasya lakṣaṇam ||iti |",
  "SA10n1072:262": "paramaścāsāvarthaśceti paramārthaḥ |",
  "SA10n1072:263": "tadeva satyaṃ paramārthasatyam |",
  "SA10n1072:264": "anayośca satyayorvibhāgo vistareṇa madhyamakāvatārādavaseyaḥ |",
  "SA10n1072:265": "tadetatsatyadvayamāśritya buddhānāṃ bhagavatāṃ dharmadeśanā pravartate |",
  "SA10n1072:266": "evaṃ vyavasthite deśanākrame -",
  "SA10n1072:267": "ye'nayorna vijānanti vibhāgaṃ satyayordvayoḥ |",
  "SA10n1072:268": "te tattvaṃ na vijānanti gambhīraṃ buddhaśāsane ||9 ||",
  "SA10n1072:269": "atrāha - yadi tarhi paramārtho niṣprapañcasvabhāvaḥ sa evāstu,",
  "SA10n1072:270": "tatkimanayā aparayā skandhadhātvāyatanāryasatyapratītyasamutpādādideśanayā prayojanamaparamārthayā?",
  "SA10n1072:271": "atatvaṃ hi parityājyam |",
  "SA10n1072:272": "yacca parityājyaṃ kiṃ tenopadiṣṭena? ucyate |",
  "SA10n1072:273": "satyametadevam |",
  "SA10n1072:274": "kiṃ tu laukikaṃ vyavahāramanabhyupagamya abhidhānābhidheyajñānajñeyādilakṣaṇam,",
  "SA10n1072:275": "aśakya eva paramārtho deśayitum,",
  "SA10n1072:276": "adeśitaśca na śakyo'dhigantum,",
  "SA10n1072:277": "anadhigamya ca paramārthaṃ na śakyaṃ nirvāṇamadhigantumiti pratipādayannāha -",
  "SA10n1072:278": "vyavahāramanāśritya paramārtho na deśyate |",
  "SA10n1072:279": "paramārthamanāgamya nirvāṇaṃ nādhigamyate ||10 ||",
  "SA10n1072:280": "tasmānnirvāṇādhigamopāyatvādavaśyameva yathāvasthitā saṃvṛtirādāvevābhyupeyā bhājanamiva salilārthineti ||10 ||",
  "SA10n1072:281": "tadevaṃ yaḥ saṃvṛtiparamārthalakṣaṇasatyadvayasya vyavasthāmapākṛtya śūnyatāṃ varṇayati,",
  "SA10n1072:282": "taṃ tathāvidhaṃ pudgalam -",
  "SA10n1072:283": "vināśayati durdṛṣṭā śūnyatā mandamedhasam |",
  "SA10n1072:284": "sarpo yathā durgṛhīto vidyā vā duṣprasādhitā ||19 ||",
  "SA10n1072:285": "saṃvṛtisatyaṃ hi ajñānamātrasamutthāpitaṃ niḥsvabhāvaṃ buddhā tasya paramārthalakṣaṇāṃ śūnyatāṃ pratipadyamāno yogī nāntadvaye patati |",
  "SA10n1072:286": "kiṃ tadāsīdyadidānīṃ nāstītyevaṃ pūrvaṃ bhāvasvabhāvānupalambhāt paścādapi nāstitāṃ na pratipadyate |",
  "SA10n1072:287": "pratibimbākārāyāśca lokasaṃvṛterabādhanāt karmakarmaphaladharmā dharmādikamapi na bādhate |",
  "SA10n1072:288": "na cāpi paramārthaṃ bhāvasvabhāvatvena samāropayati |",
  "SA10n1072:289": "niḥsvabhāvānāmeva padārthānāṃ karmaphalādidarśanāt sasvabhāvanāṃ cādarśanāt ||",
  "SA10n1072:290": "yastu evaṃ satyadvayavibhāgamapaśyan śūnyatāṃ saṃskārāṇāṃ paśyati,",
  "SA10n1072:291": "sa śūnyatāṃ paśyan mumukṣurnāstitāṃ vā saṃskārāṇāṃ parikalpayed,",
  "SA10n1072:292": "yadi vā śūnyatāṃ kāṃcidbhāvataḥ satīm,",
  "SA10n1072:293": "tasyāścāśrayārthaṃ bhāvasvabhāvamapi parikalpayet |",
  "SA10n1072:294": "ubhayathā cāsya durdṛṣṭā śūnyatā niyataṃ vināśayet |",
  "SA10n1072:295": "kathaṃ kṛtvā ?",
  "SA10n1072:296": "yadi tāvatsarvamidaṃ śūnyaṃ sarvaṃ nāstīti parikalpayet,",
  "SA10n1072:297": "tadāsya mithyādṛṣṭirāpadyate | yathoktam -",
  "SA10n1072:298": "vināśayati durdṛṣṭo dharmo'yamavipaścitam |",
  "SA10n1072:299": "nāstitādṛṣṭisamale yasmādasminnimajjati ||",
  "SA10n1072:300": "atha sarvāpavādaṃ kartuṃ necchati,",
  "SA10n1072:301": "tadā niyatamasya śūnyatāyāḥ pratikṣepa āpadyate - kathaṃ hi nāma amī bhāvāḥ sakalasurāsuranaralokairupalabhyamānā api śūnyā bhaviṣyanti?",
  "SA10n1072:302": "tasmānna niḥsvabhāvārthaḥ śūnyatārthaḥ,",
  "SA10n1072:303": "ityevaṃ pratikṣipya saddharmavyasanasaṃvartanīyena pāpakena karmaṇā niyatamapāyānvayāt |",
  "SA10n1072:304": "yathoktamāryaratnāvalyām -",
  "SA10n1072:305": "aparo'pyasya durjñānānmūrkhaḥ paṇḍitamānikaḥ |",
  "SA10n1072:306": "pratikṣepavinaṣṭātmā yātyavīcimadhomukhaḥ || iti |",
  "SA10n1072:307": "evaṃ tāvadabhāvena gṛhyamāṇā śūnyatā grahītāraṃ vināśayati |",
  "SA10n1072:308": "athāyaṃ bhāvena śūnyatāṃ parikalpayet,",
  "SA10n1072:309": "tadāśrayāṇāṃ ca saṃskārāṇāmastitvam,",
  "SA10n1072:310": "evamapi nirvāṇagāmini mārge vipratipannatvācchūnyatopadeśavihvalo jāyeta |",
  "SA10n1072:311": "tadevaṃ bhāvarūpeṇāpi śūnyatā gṛhyamāṇā grahītāraṃ vināśayati ||",
  "SA10n1072:312": "nanu ca yadupakārakaṃ tadanyathā [kriyamāṇamakāloptamiva bījaṃ na phalāya kalpate,",
  "SA10n1072:313": "kāloptaṃ ca mahate phalalābhāya jāyate,",
  "SA10n1072:314": "evameva maṇimantrauṣadhādibhi ] rgṛhyamāṇaḥ [sarpaḥ] mahāntaṃ dhanaskandhamāvahati śiromaṇigrahaṇāt,",
  "SA10n1072:315": "tena ca vyālagrāhakāṇāṃ jīvikākalpanāt |",
  "SA10n1072:316": "yathoddeśatiraskāreṇa tu gṛhyamāṇo grahītārameva vināśayati |",
  "SA10n1072:317": "yathā ca yathopadeśaṃ prasādhitā vidyā sādhakamanugṛhṇāti,",
  "SA10n1072:318": "upadeśaparibhraṣṭā tu sādhyamānā sādhakameva vināśayati,",
  "SA10n1072:319": "evamihāpi yathopadeśaṃ śūnyatā mahatī vidyā sādhyamānā gṛhyamāṇā bhāvābhāvādigrāhatiraskāreṇa madhyamayā pratipadā grahītāraṃ parameṇa jātijarāmaraṇādiduḥkhahutāśanaśamanaikarasena nirupadhiśeṣanirvāṇajaladharadhārāvarṣamukhena yojayati |",
  "SA10n1072:320": "yathopadeśaviśeṣavigamena tu gṛhyamāṇā niyataṃ yathoditena nyāyena grahītārameva vināśayati ||",
  "SA10n1072:321": "yataścaivaṃ śūnyatā durgṛhītā grahītāraṃ vināśayati,",
  "SA10n1072:322": "mandaprajñaiśca aśakyā samyaggrahītum -",
  "SA10n1072:323": "ataśca pratyudāvṛttaṃ cittaṃ deśayituṃ muneḥ |",
  "SA10n1072:324": "dharmaṃ matvāsya dharmasya mandairduravagāhatām ||12 ||",
  "SA10n1072:325": "yasmādayaṃ śūnyatālakṣaṇo dharmo mandamedhasamalpaprajñaṃ sattvaṃ viparyāsagrahaṇādvināśayati,",
  "SA10n1072:326": "ata eva asya dharmasya mandairduravagāhatāṃ matvā anuttarāṃ samyaksaṃbodhimabhisaṃbudhya sarvasattvadhātuṃ cāvalokya dharmasya cātigāmbhīryam,",
  "SA10n1072:327": "saddharmaṃ deśayituṃ cittaṃ pratinivṛttaṃ munerbuddhasya bhagavato mahopāyajñānaviśeṣaśālinaḥ |",
  "SA10n1072:328": "yathoktaṃ sūtre -",
  "SA10n1072:329": "atha bhagavato'cirābhisaṃbuddhasyaitadabhavat - adhigato mayā dharmo gambhīro gambhīrāvabhāso'tarko'tarkāvacaraḥ sūkṣmaḥ paṇḍitavijñavedanīyaḥ |",
  "SA10n1072:330": "sacettamahaṃ pareṣāmārocayeyam,",
  "SA10n1072:331": "pare ca me na vibhāvayeyuḥ,",
  "SA10n1072:332": "sa mama vighātaḥ syāt,",
  "SA10n1072:333": "klamathaḥ syāt,",
  "SA10n1072:334": "cetaso'nudayaḥ syāt |",
  "SA10n1072:335": "yannvahamekākyaraṇye pravivikte dṛṣṭadharmasukhavihāramanuprāpto vihareyam |",
  "SA10n1072:336": "iti vistaraḥ ||12 ||",
  "SA10n1072:337": "tadevaṃ satyadvayāviparītavyavasthāmavijñāya -",
  "SA10n1072:338": "śūnyatāyāmadhilayaṃ yaṃ punaḥ kurute bhavān |",
  "SA10n1072:339": "doṣaprasaṅgo nāsmākaṃ sa śūnye nopapadyate ||13 ||",
  "SA10n1072:340": "yo'yaṃ bhavatā mahān doṣaprasaṅgo'smāsu prakṣiptaḥ -",
  "SA10n1072:341": "yadi śūnyamidaṃ sarvamudayo nāsti na vyayaḥ |",
  "SA10n1072:342": "ityādinā, sa yasmāt satyadvayavyavasthānabhijñena satā śūnyatāṃ śūnyatārthaṃ śūnyatāprayojanaṃ ca yathāvadabuddhā upakṣiptaḥ,",
  "SA10n1072:343": "so'smākaṃ śūnye śūnyatāvāde nopapadyate |",
  "SA10n1072:344": "yataśca nopapadyate,",
  "SA10n1072:345": "ato yaṃ bhavān doṣaprasaṅgaṃ śūnyatāyāmudbhāvayan śūnyatāyāmadhilayamadhikṣepaṃ nirākaraṇaṃ pratikṣepaṃ karoti,",
  "SA10n1072:346": "so'dhilayo'smākaṃ nopapadyate |",
  "SA10n1072:347": "abhāvārthaṃ hi śūnyatārthamadhyāropya prasaṅga udbhāvito bhavatā |",
  "SA10n1072:348": "na ca vayamabhāvārthaṃ śūnyatārthaṃ vyācakṣmahe,",
  "SA10n1072:349": "kiṃ tarhi pratītyasamutpādārtham |",
  "SA10n1072:350": "ityato na yuktametat śūnyatādarśanadūṣaṇam ||13 ||",
  "SA10n1072:351": "na ca kevalaṃ yathoktadoṣaprasaṅgo'smatpakṣe nāvatarati,",
  "SA10n1072:352": "api khalu sarvameva satyādi vyavasthānaṃ sutarāmupapadyate iti pratipādayannāha -",
  "SA10n1072:353": "sarvaṃ ca yujyate tasya śūnyatā yasya yujyate |",
  "SA10n1072:354": "sarvaṃna yujyate tasya śūnyaṃ yasya na yujyate ||14 ||",
  "SA10n1072:355": "yasya hi sarvabhāvasvabhāvaśūnyateyaṃ yujyate,",
  "SA10n1072:356": "tasya sarvametad yathopavarṇitaṃ yujyate |",
  "SA10n1072:357": "kathaṃ kṛtvā?",
  "SA10n1072:358": "yasmāt pratītyasamutpādaṃ hi vayaṃ śūnyateti vyācakṣmahe -",
  "SA10n1072:359": "yaḥ pratyayairjāyati sa hyajāto",
  "SA10n1072:360": "na tasya utpādu svabhāvato'sti |",
  "SA10n1072:361": "yaḥ pratyayādhīnu sa śūnya ukto",
  "SA10n1072:362": "yaḥ śūnyatāṃ jānati so'pramattaḥ ||",
  "SA10n1072:363": "iti gāthāvacanāt |",
  "SA10n1072:364": "“śūnyāḥ sarvadharmā niḥsvabhāvayogena“ iti prajñāpāramitābhidhānāt ||",
  "SA10n1072:365": "tasmādyasyeyaṃ śūnyatā yujyate rocate kṣamate,",
  "SA10n1072:366": "tasya pratītyasamutpādo yujyate |",
  "SA10n1072:367": "yasya pratītyasamutpādo yujyate,",
  "SA10n1072:368": "tasya catvāryāryasatyāni yujyante |",
  "SA10n1072:369": "kathaṃ kṛtvā?",
  "SA10n1072:370": "yasmāt pratītyasamutpannaṃ hi duḥkhaṃ bhavati nāpratītyasamutpannam |",
  "SA10n1072:371": "tacca niḥsvabhāvatvācchūnyam |",
  "SA10n1072:372": "sati ca duḥkhe duḥkha samudayo duḥkhanirodho duḥkhanirodhagāminī ca pratipad yujyate |",
  "SA10n1072:373": "tataśca duḥkhaparijñānaṃ samudayaprahāṇaṃ nirodhasākṣātkaraṇaṃ mārgabhāvanā ca yujyate |",
  "SA10n1072:374": "sati ca duḥkhādisatyaparijñānādike phalāni yujyante |",
  "SA10n1072:375": "satsu ca phaleṣu phalasthā yujyante |",
  "SA10n1072:376": "satsu ca phalastheṣu pratipannakā yujyante |",
  "SA10n1072:377": "satsu ca pratipannakaphalastheṣu saṃgho yujyate |",
  "SA10n1072:378": "āryasatyānāṃ ca sadbhāve sati saddharmo'pi yujyate |",
  "SA10n1072:379": "sati ca saddharme saṃghe ca buddho'pi yujyate |",
  "SA10n1072:380": "tataśca trīṇyapi ratnāni yujyante |",
  "SA10n1072:381": "laukikalokottarāśca padārthāḥ sarve viśeṣādhigamā yujyante |",
  "SA10n1072:382": "dharmādharmaṃ tatphalaṃ sugatidurgatiḥ laukikāśca sarvasaṃvyavahārā yujyante | tadevam -",
  "SA10n1072:383": "sarvaṃ ca yujyate tasya śūnyatā yasya yujyate |",
  "SA10n1072:384": "yasya sarvabhāvasvabhāvaśūnyatā yujyate,",
  "SA10n1072:385": "tasya sarvametad yathoditaṃ yujyate,",
  "SA10n1072:386": "saṃpadyate ityarthaḥ |",
  "SA10n1072:387": "yasya tu śūnyatā yathoditā na yujyate,",
  "SA10n1072:388": "tasya pratītyasamutpādābhāvāt sarvaṃ na yujyate |",
  "SA10n1072:389": "yathā ca na yujyate,",
  "SA10n1072:390": "tathā vistareṇa pratipādayiṣyati ||14 ||",
  "SA10n1072:391": "tadevamāsmākīne supariśuddhatare sarvavyavasthāsu aviruddhe vyavasthite,",
  "SA10n1072:392": "atisthūle atyāsanne tadviruddhe ca svakīye pakṣe doṣavati atimogho yathāvadavasthitau guṇadoṣāvapaśyan -",
  "SA10n1072:393": "sa tvaṃ doṣānātmanīnānasmāsu paripātayan |",
  "SA10n1072:394": "aśvamevābhiruḍhaḥ sannaśvamevāsi vismṛtaḥ ||15 ||",
  "SA10n1072:395": "yathā hi kaścid yamevāśvamārūḍhaḥ,",
  "SA10n1072:396": "tameva vismṛtaḥ san,",
  "SA10n1072:397": "tadapahāradoṣeṇa parānupālabhate,",
  "SA10n1072:398": "evameva bhavān pratītyasamutpādalakṣaṇaśūnyatādarśanāśvamārūḍha eva atyantavikṣepāttamanupalambhamāno'smān parivadati ||15 ||",
  "SA10n1072:399": "ke punaste parasya doṣāḥ,",
  "SA10n1072:400": "yānanupalabhamānaḥ śūnyatāvādinameva upālabhate iti,",
  "SA10n1072:401": "tān pratipādayannāha -",
  "SA10n1072:402": "svabhāvādyadi bhāvānāṃ sadbhāvamanupaśyasi |",
  "SA10n1072:403": "ahetupratyayān bhāvāṃstvamevaṃ sati paśyasi ||16 ||",
  "SA10n1072:404": "yadi tvaṃ svabhāvena vidyamānān bhāvān paśyasi,",
  "SA10n1072:405": "tadā svabhāvasya hetupratyayanirapekṣatvāt ahetupratyayān avidyamānahetupratyayān padārthān bāhyādhyātmikabhedabhinnān nirhetukān tvamevaṃ sati paśyasi ||16 ||",
  "SA10n1072:406": "sati ca ahetukatvābhyupagame -",
  "SA10n1072:407": "kāryaṃ ca kāraṇaṃ caiva kartāraṃ karaṇaṃ kriyām |",
  "SA10n1072:408": "utpādaṃ ca nirodhaṃ ca phalaṃ ca pratibādhase ||17 ||",
  "SA10n1072:409": "kathaṃ kṛtvā?",
  "SA10n1072:410": "yadīha ghaṭaḥ svabhāvato'stīti parikalpayasi,",
  "SA10n1072:411": "tadā asya svabhāvato vidyamānasya kiṃ mṛdādibhirhetupratyayaiḥ prayojanamiti teṣāmabhāvaḥ syāt |",
  "SA10n1072:412": "nirhetukaṃ ca kāryaṃ ghaṭākhyaṃ nopapadyate |",
  "SA10n1072:413": "asati cāsmiṃścakrādikasya karaṇasya,",
  "SA10n1072:414": "kartuḥ kumbhakārasya ghaṭakaraṇakriyāyāścābhāvā dutpādanirodhayorabhāvaḥ |",
  "SA10n1072:415": "asatoścotpādanirodhayoḥ kutaḥ phalam?",
  "SA10n1072:416": "iti sasvabhāvābhyupagame sati sarva metat kāryādikaṃ pratibādhase |",
  "SA10n1072:417": "tadevaṃ bhavataḥ sasvabhāvābhyupagame sati sarvameva na yujyate ||17 ||",
  "SA10n1072:418": "asmākaṃ tu bhāvasvabhāvaśūnyatāvādināṃ sarvametadupapadyate |",
  "SA10n1072:419": "kiṃ kāraṇam?",
  "SA10n1072:420": "yasmādvayam -",
  "SA10n1072:421": "yaḥ pratītyasamutpādaḥ śūnyatāṃ tāṃ pracakṣmahe |",
  "SA10n1072:422": "sā prajñaptirupādāya pratipatsaiva madhyamā ||18 ||",
  "SA10n1072:423": "yo'yaṃ pratītyasamutpādo hetupratyayānapekṣya aṅkuravijñānādīnāṃ prādurbhāvaḥ,",
  "SA10n1072:424": "sa svabhāve nānutpādaḥ |",
  "SA10n1072:425": "yaśca svabhāvenānutpādo bhāvānāṃ sā śūnyatā |",
  "SA10n1072:426": "yathā bhagavatoktam -",
  "SA10n1072:427": "yaḥ pratyatyairjāyati sa hyajāto",
  "SA10n1072:428": "na tasya utpādu svabhāvato'sti |",
  "SA10n1072:429": "yaḥ pratyayādhīnu sa śūnya ukto",
  "SA10n1072:430": "yaḥ śūnyatāṃ jānati so'pramattaḥ || iti |",
  "SA10n1072:431": "tathā āryalaṅkāvatāre - “ svabhāvānutpattiṃ saṃdhāya mahāmate sarvadharmāḥ śūnyā iti mayā deśitāḥ“ ||",
  "SA10n1072:432": "iti vistareṇoktam ||",
  "SA10n1072:433": "dvayardhaśatikāyām - “śūnyāḥ sarvadharmā niḥsvabhāvayogena“ || iti ||",
  "SA10n1072:434": "yā ceyaṃ svabhāvaśūnyatā sā prajñaptirupādāya,",
  "SA10n1072:435": "saiva śūnyatā upādāya prajñaptiriti vyavasthāpyate |",
  "SA10n1072:436": "cakrādīnyupādāya rathāṅgāni rathaḥ prajñapyate |",
  "SA10n1072:437": "tasya yā svāṅgānyupādāya prajñaptiḥ,",
  "SA10n1072:438": "sā svabhāvenānutpattiḥ,",
  "SA10n1072:439": "yā ca svabhāvenānutpattiḥ, sā śūnyatā |",
  "SA10n1072:440": "saiva svabhāvānutpattilakṣaṇā śūnyatā madhyamā pratipaditi vyavasthāpyate |",
  "SA10n1072:441": "yasya hi svabhāvenānutpattiḥ,",
  "SA10n1072:442": "tasya astitvābhāvaḥ,",
  "SA10n1072:443": "svabhāvena cānutpannasya vigamābhāvānnāstitvābhāva iti |",
  "SA10n1072:444": "ato bhāvābhāvāntadvayarahitatvāt sarvasvabhāvānutpatti lakṣaṇā śūnyatā madhyamā pratipat,",
  "SA10n1072:445": "madhyamo mārga ityucyate |",
  "SA10n1072:446": "tadevaṃ pratītyasamutpādasyaivaitā viśeṣa saṃjñāḥ - śūnyatā,",
  "SA10n1072:447": "upādāya prajñaptiḥ,",
  "SA10n1072:448": "madhyamā pratipad iti ||18 ||",
  "SA10n1072:449": "vicāryamāṇaśca sarvathā -",
  "SA10n1072:450": "apratītya samutpanno dharmaḥ kaścinna vidyate |",
  "SA10n1072:451": "yasmāttasmādaśūnyo hi dharmaḥ kaścinna vidyate ||19 ||",
  "SA10n1072:452": "yo hi apratītyasamutpanno dharmaḥ,",
  "SA10n1072:453": "sa na saṃvidyate |",
  "SA10n1072:454": "yathoktaṃ śatake -",
  "SA10n1072:455": "apratītyāstitā nāsti kadācitkasyacitkkacit |",
  "SA10n1072:456": "na kadācitkkacitkaścidvidyate tena śāśvataḥ ||",
  "SA10n1072:457": "ākāśādīni kalpyante nityānīti pṛthagjanaiḥ |",
  "SA10n1072:458": "laukikenāpi teṣvarthānna paśyanti vicakṣaṇāḥ ||iti |",
  "SA10n1072:459": "uktaṃ ca bhagavatā -",
  "SA10n1072:460": "pratītya dharmānadhigacchate vidū",
  "SA10n1072:461": "na cāntadṛṣṭīya karoti niśrayam |",
  "SA10n1072:462": "sahetu sapratyaya dharma jānati",
  "SA10n1072:463": "ahetu apratyaya nāsti dharmatā ||",
  "SA10n1072:464": "evam -",
  "SA10n1072:465": "apratītya samutpanno dharmaḥ kaścinna vidyate |",
  "SA10n1072:466": "apratīsamutpannaśca śūnyaḥ |",
  "SA10n1072:467": "tasmādaśūnyo dharmo nāsti |",
  "SA10n1072:468": "yata etadevam,",
  "SA10n1072:469": "ato'smākaṃ sarvadharmāścaśūnyāḥ,",
  "SA10n1072:470": "na ca paroktadoṣaprasaṅgaḥ ||19 ||",
  "SA10n1072:471": "bhavatastu sasvabhāvavādinaḥ -",
  "SA10n1072:472": "yadyaśūnyamidaṃ sarvamudayo nāsti na vyayaḥ |",
  "SA10n1072:473": "tadā niyatamudayavyayayorabhāve sati -",
  "SA10n1072:474": "caturṇāmāryasatyānāmabhāvaste prasajyate ||20 ||",
  "SA10n1072:475": "kiṃ kāraṇam? yasmāt -",
  "SA10n1072:476": "apratītya samutpannaṃ kuto duḥkhaṃ bhaviṣyati |",
  "SA10n1072:477": "anityamuktaṃ duḥkhaṃ hi tatsvābhāvye na vidyate ||21 ||",
  "SA10n1072:478": "yaddhi sasvabhāvam,",
  "SA10n1072:479": "na tatpratītyotpadyate |",
  "SA10n1072:480": "yacca apratītya samutpannam ,",
  "SA10n1072:481": "na tadanityaṃ bhavati |",
  "SA10n1072:482": "na hi gaganakusumamavidyamānamanityam |",
  "SA10n1072:483": "anityaṃ ca duḥkhamuktaṃ bhavagatā - yadanityaṃ tadduḥkhamiti |",
  "SA10n1072:484": "tathā ca śatakaśāstre -",
  "SA10n1072:485": "anityasya dhruvā pīḍā pīḍā yasya na tatsukham |",
  "SA10n1072:486": "tasmādanityaṃ yatsarvaṃ duḥkhaṃ taditi jāyate ||iti |",
  "SA10n1072:487": "yacca anityaṃ svābhāvye sasvabhāvatve'bhyupagamyamāne bhāvānām,",
  "SA10n1072:488": "tanna vidyata iti ||21 ||",
  "SA10n1072:489": "evaṃ tāvat sasvabhāvatve sati bhāvānāṃ duḥkhaṃ na yujyate |",
  "SA10n1072:490": "na ca kevalaṃ duḥkhameva na yujyate,",
  "SA10n1072:491": "sati sasvabhāvābhyupagame samudayo'pi na yujyate iti pratipādayannāha -",
  "SA10n1072:492": "svabhāvato vidyamānaṃ kiṃ punaḥ samudeṣyate |",
  "SA10n1072:493": "tasmātsamudayo nāsti śūnyatāṃ pratibādhataḥ ||22 |",
  "SA10n1072:494": "iha samudetyasmādduḥkhamiti duḥkhasya hetu [taḥ] samudaya ityucyate |",
  "SA10n1072:495": "tadasya duḥkhasya śūnyatāṃ pratibādhamānasya sasvabhāvaṃ duḥkhamabhyupagacchataḥ tasya punarutpādavaiyarthyāt taddhetukalpanā vaiyarthyameva,",
  "SA10n1072:496": "ityevaṃ śūnyatāṃ pratibādhamānasya samudayo'pi bhavato na yujyate ||22 ||",
  "SA10n1072:497": "svābhāvikameva duḥkhamabhyupagacchato duḥkhanirodho'pi na yujyate iti pratipādayannāha -",
  "SA10n1072:498": "na nirodhaḥ svabhāvena sato duḥkhasya vidyate |",
  "SA10n1072:499": "svabhāvaparyavasthānānnirodhaṃ pratibādhase ||23 ||",
  "SA10n1072:500": "yadi hi svabhāvato duḥkhaṃ syāt,",
  "SA10n1072:501": "tadā svabhāvasyānapāyitvāt kuto'sya nirodhatvamiti?",
  "SA10n1072:502": "evaṃ svabhāvaparyavasthānāt svabhāvaṃ gṛhītvā pratyavatiṣṭhamāno duḥkhanirodhamapi pratibādhase ||23 ||",
  "SA10n1072:503": "idānīmāryamārgo'pi sasvabhāvavādino yathā nopapadyate tathā pratipādayannāha -",
  "SA10n1072:504": "svābhāvye sati mārgasya bhāvanā nopapadyate |",
  "SA10n1072:505": "athāsau bhāvyate mārgaḥ svābhāvyaṃ te na vidyate ||24 ||",
  "SA10n1072:506": "yadi hi sasvabhāvā bhāvā bhaveyuḥ,",
  "SA10n1072:507": "tadā mārgo'pi sasvabhāva eveti kṛtvā abhāvita evāsāvasti |",
  "SA10n1072:508": "tasya kiṃ punarbhāvanayeti? evam -",
  "SA10n1072:509": "svābhāvye sati mārgasya bhāvanā nopapadyate |",
  "SA10n1072:510": "atha asya mārgasya bhāvanā abhyupagamyate bhavatā,",
  "SA10n1072:511": "evaṃ tarhi svabhāvatā āryamārgasya na syāt,",
  "SA10n1072:512": "kāryatvādityabhiprāyaḥ ||24 ||",
  "SA10n1072:513": "api ca - duḥkhasya nirodhaprāptyarthaṃ samudayasya ca prahāṇārthaṃ bhāvanā mārgasyeṣyate |",
  "SA10n1072:514": "pūrvoktena tu nyāyena sasvabhāvavādino bhavataḥ -",
  "SA10n1072:515": "yadā duḥkhaṃ samudayo nirodhaśca na vidyate |",
  "SA10n1072:516": "mārgo duḥkhanirodhatvāt katamaḥ prāpayiṣyati ||25 ||",
  "SA10n1072:517": "nāstyeva asau duḥkhanirodhaḥ,",
  "SA10n1072:518": "yannirodhānmārgo bhāvitaḥ san prāpayiṣyati |",
  "SA10n1072:519": "tasmādāryamārgo'pyevaṃ nopapadyata iti |",
  "SA10n1072:520": "evaṃ sasvabhāvavādinaḥ caturṇāmāryasatyānāmabhāvaḥ prāpnoti ||25 ||",
  "SA10n1072:521": "idānīṃ duḥkhādiparijñānādikamapi yathā parasya na saṃbhavati,",
  "SA10n1072:522": "tathā pratipādayannāha -",
  "SA10n1072:523": "svabhāvenāparijñānaṃ yadi tasya punaḥ katham |",
  "SA10n1072:524": "parijñānaṃ nanu kila svabhāvaḥ samavasthitaḥ ||26 ||",
  "SA10n1072:525": "yadi pūrvaṃ duḥkhamaparijñātasvabhāvaṃ tat paścāt parijñāyata iti kalpyate,",
  "SA10n1072:526": "tadayuktam |",
  "SA10n1072:527": "kiṃ kāraṇam?",
  "SA10n1072:528": "yasmānnanu kila svabhāvaḥ samavasthitaḥ |",
  "SA10n1072:529": "yo hi svabhāvaḥ,",
  "SA10n1072:530": "sa kila loke samavasthitaḥ,",
  "SA10n1072:531": "naivānyathātvamāpadyate,",
  "SA10n1072:532": "vahnerauṣṇyavat |",
  "SA10n1072:533": "yadā ca svabhāvasyānyathātvaṃ nāsti,",
  "SA10n1072:534": "tadā pūrvamaparijñāta svabhāvasya duḥkhasya paścādapi parijñānaṃ nopapadyata iti |",
  "SA10n1072:535": "ato duḥkhaparijñānamapi na saṃbhavati ||26 ||",
  "SA10n1072:536": "yadā caitadduḥkhaparijñānamapi na saṃbhavati, tadā -",
  "SA10n1072:537": "prahāṇasākṣātkaraṇe bhāvanā caivameva te |",
  "SA10n1072:538": "parijñāvanna yujyante catvāryapi phalāni ca ||27 ||",
  "SA10n1072:539": "yadetat samudayasya prahāṇaṃ nirodhasya ca sākṣātkaraṇam,",
  "SA10n1072:540": "te ete dve prahāṇasākṣātkaraṇe yā ca mārgasya bhāvanā, eṣāpi |",
  "SA10n1072:541": "evameva te duḥkhaparijñānāsaṃbhavānna yujyante |",
  "SA10n1072:542": "samudayasya svabhāvenāprahīṇasya svabhāvasyānapāyitvāt paścādapi prahāṇaṃ nopapadyate |",
  "SA10n1072:543": "evaṃ bhāvanāsākṣātkaraṇe'pi yojyam |",
  "SA10n1072:544": "na ca kevalaṃ parijñānādikameva na saṃbhavati sasvabhāvavāde, api ca -",
  "SA10n1072:545": "parijñāvanna yujyante catvāryapi phalāni ca |",
  "SA10n1072:546": "yathā svabhāvenāparijñātasya duḥkhasya parijñānaṃ na yuktam,",
  "SA10n1072:547": "evaṃ svabhāvenāvidyamānasya pūrvaṃ srotaāpattiphalasya paścādastitvaṃ na saṃbhavati |",
  "SA10n1072:548": "yathā srotaāpattiphalasya,",
  "SA10n1072:549": "evaṃ sakṛdāgāmyanā gāmyarhatphalānāmabhāvo veditavyaḥ ||27 ||",
  "SA10n1072:550": "na ca kevalametāni phalāni parijñāvanna yujyante,",
  "SA10n1072:551": "kiṃ tarhi adhigamo'pyeṣāṃ na yujyata iti pratipādayannāha -",
  "SA10n1072:552": "svabhāvenānadhigataṃ yatphalaṃ tatpunaḥ katham |",
  "SA10n1072:553": "śakyaṃ samadhigantuṃ syātsvabhāvaṃ parigṛhṇataḥ ||28 ||",
  "SA10n1072:554": "svabhāvasyāvijahanaprakṛtikatvādbhāvasvabhāvavādamabhyupagacchataḥ pūrvamanadhigatasvabhāvānāṃ paścādapyadhigamo nopapadyate ||28 ||",
  "SA10n1072:555": "tataśca -",
  "SA10n1072:556": "phalābhāve phalasthā no na santi pratipannakāḥ |",
  "SA10n1072:557": "saṃgho nāsti na cetsanti te'ṣṭau puruṣapudgalāḥ ||29 ||",
  "SA10n1072:558": "abhāvāccāryasatyānāṃ saddharmo'pi na vidyate |",
  "SA10n1072:559": "dharme cāsati saṃghe ca kathaṃ buddho bhaviṣyati ||30 ||",
  "SA10n1072:560": "anayośca ślokayoḥ pūrvavadevārtho veditavyaḥ ||29-30 ||",
  "SA10n1072:561": "api ca - sasvabhāvābhyupagame sati -",
  "SA10n1072:562": "apratītyāpi bodhiṃ ca tava buddhaḥ prasajyate |",
  "SA10n1072:563": "apratītyāpi buddhaṃ ca tava bodhiḥ prasajyate ||31 ||",
  "SA10n1072:564": "yadi hi svabhāvato buddho nāma kaścid bhāvaḥ syāt,",
  "SA10n1072:565": "sa bodhiṃ sarvajñajñānamapratītyāpi anapekṣyāpi syāt |",
  "SA10n1072:566": "akṛtrimaḥ svabhāvo hi nirapekṣaḥ paratra ca |",
  "SA10n1072:567": "iti vacanāt |",
  "SA10n1072:568": "tathā vināpi buddhena bodhiḥ syāt,",
  "SA10n1072:569": "anapekṣyāpi buddhaṃ nirāśrayā bodhiḥ syāt ||31 ||",
  "SA10n1072:570": "kiṃ cānyat -",
  "SA10n1072:571": "yaścābuddhaḥ svabhāvena sa bodhāya ghaṭannapi |",
  "SA10n1072:572": "na bodhisattvacaryāyāṃ bodhiṃ te'dhigamiṣyati ||32 ||",
  "SA10n1072:573": "iha hi buddhatvātpūrvamabuddhasvabhāvasya sataḥ pudgalasya satyāmapi bodhisattvacaryāyāṃ bodhyarthaṃ ghaṭamānasyāpi naiva bodhiḥ syāt,",
  "SA10n1072:574": "abuddhasvabhāvasya vyāvartayitumaśakyatvāt ||32 ||",
  "SA10n1072:575": "kiṃ cānyat -",
  "SA10n1072:576": "na ca dharmamadharmaṃ vā kaścijjātu kariṣyati |",
  "SA10n1072:577": "kimaśūnyasya kartavyaṃ svabhāvaḥ kriyate na hi ||33 ||",
  "SA10n1072:578": "sati hi svabhāvavādābhyupagame dharmādharmayoḥ karaṇaṃ nopapadyate |",
  "SA10n1072:579": "kiṃ hi aśūnyasya kartavyam?",
  "SA10n1072:580": "na hi svabhāvasyāśūnyasya kāraṇamupapadyate vidyamānatvāt ||33 ||",
  "SA10n1072:581": "kiṃ cānyat -",
  "SA10n1072:582": "vinā dharmamadharmaṃ ca phalaṃ hi tava vidyate |",
  "SA10n1072:583": "dharmādharmanimittaṃ ca phalaṃ tava na vidyate ||34 ||",
  "SA10n1072:584": "yadetaddharmādharmanimittakamiṣṭāniṣṭaphalam,",
  "SA10n1072:585": "yadi tat svabhāvato'sti,",
  "SA10n1072:586": "tad vināpi dharmādharmābhyāṃ syāt |",
  "SA10n1072:587": "yadā ca vinā dharmādharmaṃ phalaṃ tavāsti,",
  "SA10n1072:588": "tadā dharmādharmajaṃ phalaṃ tava na saṃbhavati |",
  "SA10n1072:589": "dharmādharmopārjanavaiyarthyaṃ syāt,",
  "SA10n1072:590": "dharmādharmanimittaṃ ca phalaṃ tava na vidyate | iti |",
  "SA10n1072:591": "atha dharmādharmanimittakaṃ phalaṃ bhavatīti parikalpyate,",
  "SA10n1072:592": "na tarhi tatphalamaśūnyamiti pratipādayannāha -",
  "SA10n1072:593": "dharmādharmanimittaṃ vā yadi te vidyate phalam |",
  "SA10n1072:594": "dharmādharmasamutpannamaśūnyaṃ te kathaṃ phalam ||35 ||",
  "SA10n1072:595": "śūnyamevaitat,",
  "SA10n1072:596": "pratītyasamutpannatvāt,",
  "SA10n1072:597": "pratibimbavat,",
  "SA10n1072:598": "ityabhiprāyaḥ ||35 ||",
  "SA10n1072:599": "api ca | sarva eva hyete ' gaccha,",
  "SA10n1072:600": "kuru,",
  "SA10n1072:601": "paca,",
  "SA10n1072:602": "paṭha,",
  "SA10n1072:603": "tiṣṭha' ityevamādayo laukikā vyavahārāḥ pratītyasamutpannāḥ |",
  "SA10n1072:604": "tān yadi sasvabhāvānicchati bhavān,",
  "SA10n1072:605": "tadā bhavatā pratītyasamutpādo bādhito bhavati |",
  "SA10n1072:606": "tadbādhanācca sarva eva laukikā vyavahārā bādhitā bhavantīti pratipādayannāha -",
  "SA10n1072:607": "sarvasaṃvyavahārāṃśca laukikān pratibādhase |",
  "SA10n1072:608": "yatpratītyasamutpādaśūnyatāṃ pratibādhase ||36 ||",
  "SA10n1072:609": "yacchabdaḥ kriyāviśeṣaṇam |",
  "SA10n1072:610": "yadbādhase ityanena saṃbadhyate ||36 ||",
  "SA10n1072:611": "kiṃ cānyat -",
  "SA10n1072:612": "na kartavyaṃ bhavetkiṃcidanārabdhā bhavetkriyā |",
  "SA10n1072:613": "kārakaḥ syādakurvāṇaḥ śūnyatāṃ pratibādhataḥ ||37 ||",
  "SA10n1072:614": "yadi hi svarūpaśūnyāḥ padārthā na bhaveyuḥ,",
  "SA10n1072:615": "sasvabhāvā eva bhaveyuḥ,",
  "SA10n1072:616": "tadā svabhāvasya vidyamānatvānna kenacit kasyacit kiṃcit kartavyaṃ syāt |",
  "SA10n1072:617": "na hi nabhaso'nāvaraṇatvaṃ kenacit kriyate |",
  "SA10n1072:618": "akriyamāṇā ca kriyā syāt |",
  "SA10n1072:619": "kriyāṃ cākurvāṇasya kārakatvaṃ syāt |",
  "SA10n1072:620": "na caitadevamiti |",
  "SA10n1072:621": "tasmānnāśūnyāḥ padārthāḥ ||37 ||",
  "SA10n1072:622": "kiṃ cānyat -",
  "SA10n1072:623": "ajātamaniruddhaṃ ca kūṭasthaṃ ca bhaviṣyati |",
  "SA10n1072:624": "vicitrābhiravasthābhiḥ svabhāve rahitaṃ jagat ||38 ||",
  "SA10n1072:625": "[ vicitrābhiravasthāmiḥ svabhāvaracitaṃ svabhāvenaiva racitamapratītyasamutpannaṃ jagat svabhāva śūnyavādinām | ]",
  "SA10n1072:626": " svabhāvenaiva yadi bhāvāḥ [sasvabhāvāḥ] syuḥ,",
  "SA10n1072:627": "tadā svabhāvasyākṛtrimatvādavyā vartanatvācca sarvamidaṃ jagadajātamaniruddhaṃ ca syāt |",
  "SA10n1072:628": "ajātāniruddhatvājjagat kūṭasthaṃ syāt |",
  "SA10n1072:629": "hetupratyayānapekṣaṃ vicitrābhiravasthābhī rahitamapratītyasamutpannaṃ jagadaśūnyavādināṃ syāt |",
  "SA10n1072:630": "yathoktaṃ pitāputrasamāgame -",
  "SA10n1072:631": "syādyadi kiṃcidaśūnyaṃ na vadejjinu tasya vyākaraṇam |",
  "SA10n1072:632": "tathāhi sthitaṃ tat svake svake bhāve |",
  "SA10n1072:633": "kūṭasthamavikāraṃ na tasya vṛddhirna parihāṇiḥ || iti ||",
  "SA10n1072:634": "tathā āryahastikakṣyasūtre -",
  "SA10n1072:635": "yadi koci dharmāṇa bhavetsvabhāvaḥ",
  "SA10n1072:636": "tatraiva gaccheya jinaḥ saśrāvakaḥ |",
  "SA10n1072:637": "kūṭasthadharmāṇa siyā na nirvṛtī",
  "SA10n1072:638": "na niṣprapañco bhavi jātu paṇḍitaḥ ||iti ||38 ||",
  "SA10n1072:639": "na ca kevalaṃ sasvabhāvavādābhyupagame laukikā eva vyavahārā nopapadyante,",
  "SA10n1072:640": "api ca lokottarā eva [api? ]",
  "SA10n1072:641": " nopapadyante iti pratipādayannāha -",
  "SA10n1072:642": "asaṃprāptasya ca prāptirduḥkhaparyantakarma ca |",
  "SA10n1072:643": "sarvakleśaprahāṇaṃ ca yadyaśūnyaṃ na vidyate ||39 ||",
  "SA10n1072:644": "yadi hi aśūnyaṃ sasvabhāvaṃ sarvametat syāt,",
  "SA10n1072:645": "tadā yadasaṃprāptaṃ tadasaṃprāptameva,",
  "SA10n1072:646": "iti asaṃprāptasya ca phalasya prāptirna syāt |",
  "SA10n1072:647": "tadā duḥkhaparyantakāraṇaṃ ca pūrvaṃ nābhūditi sāṃpratamapi na syāt |",
  "SA10n1072:648": "sarveṣāṃ ca kleśānāṃ pūrvaṃ prahāṇaṃ nābhūditi paścādapi prahāṇaṃ na syāt ||39 ||",
  "SA10n1072:649": "tadevaṃ yasmāt sasvabhāvavādābhyupagame sati sarvametanna yujyate, ataḥ -",
  "SA10n1072:650": "yaḥ pratītyasamutpādaṃ paśyatīdaṃ sa paśyati |",
  "SA10n1072:651": "duḥkhaṃ samudayaṃ caiva nirodhaṃ mārgameva ca ||40 ||",
  "SA10n1072:652": "yo hi sarvadharmapratītyasamutpādalakṣaṇāṃ svabhāvaśūnyatāṃ samyak paśyati,",
  "SA10n1072:653": "sa catvāri āryasatyāni paśyati yathābhūtāni tattvataḥ |",
  "SA10n1072:654": "yathoktamāryamañjuśrīparipṛcchāyām -",
  "SA10n1072:655": "yena mañjuśrīranutpādaḥ sarvadharmāṇāṃ dṛṣṭaḥ,",
  "SA10n1072:656": "tena duḥkhaṃ parijñātam |",
  "SA10n1072:657": "yena nāstitā sarvadharmāṇāṃ dṛṣṭā,",
  "SA10n1072:658": "tasya samudayaḥ prahīṇaḥ |",
  "SA10n1072:659": "yena atyantaparinirvṛtāḥ sarvadharmā dṛṣṭāḥ,",
  "SA10n1072:660": "tena nirodhaḥ sākṣātkṛtaḥ |",
  "SA10n1072:661": "yena mañjuśrīrabhāvaḥ sarvadharmāṇāṃ dṛṣṭaḥ,",
  "SA10n1072:662": "tena mārgo bhāvitaḥ ||",
  "SA10n1072:663": "iti vistaraḥ ||",
  "SA10n1072:664": "uktaṃ ca āryadhyāyitamuṣṭisūtre -",
  "SA10n1072:665": "atha khalu bhagavān mañjuśriyaṃ kumārabhūtametadavocat - caturṇā mañjuśrīrāryasatyānāṃ yathābhūtādarśanāccaturbhirviparyāsairviparyastacittāḥ sattvā evabhimamabhūtaṃ saṃsāraṃ nātikrāmanti |",
  "SA10n1072:666": "evamukte mañjuśrīḥ kumārabhūto bhagavantametadavocat - deśayatu bhagavān kasyopalambhataḥ sattvāḥ saṃsāraṃ nātikrāmanti?",
  "SA10n1072:667": "bhagavānāha - ātmātmīyopalambhato mañjuśrīḥ sattvāḥ saṃsāraṃ nātikrāmanti |",
  "SA10n1072:668": "tat kasya hetoḥ?",
  "SA10n1072:669": "yo hi mañjuśrīrātmānaṃ paraṃ ca samanupaśyati,",
  "SA10n1072:670": "tasya karmābhisaṃskārā bhavanti |",
  "SA10n1072:671": "bālo mañjuśrīraśrutavān pṛthagjano'tyantaparinirvṛtān sarvadharmānaprajānānaḥ ātmānaṃ paraṃ ca upalabhate,",
  "SA10n1072:672": "upalabhya abhiniviśate,",
  "SA10n1072:673": "abhiniviṣṭaḥ san rajyate duṣyate muhyate |",
  "SA10n1072:674": "sa rakto duṣṭo mūḍhaḥ san trividhaṃ karma abhisaṃskaroti kāyena vācā manasā |",
  "SA10n1072:675": "saḥ asatsamāropeṇa vikalpayati - ahaṃ raktaḥ,",
  "SA10n1072:676": "ahaṃ duṣṭaḥ ,",
  "SA10n1072:677": "ahaṃ mūḍhaḥ iti |",
  "SA10n1072:678": "tasya tathāgataśāsane pravrajitasya evaṃ bhavati - ahaṃ śīlavān,",
  "SA10n1072:679": "ahaṃ brahmacārī,",
  "SA10n1072:680": "saṃsāraṃ samatikrāmiṣyāmi,",
  "SA10n1072:681": "ahaṃ nirvāṇamanuprāpsyāmi,",
  "SA10n1072:682": "ahaṃ duḥkhebhyo mokṣyāmi |",
  "SA10n1072:683": "sa kalpayati - ime dharmāḥ kuśalāḥ,",
  "SA10n1072:684": "ime dharmā akuśalā iti ,",
  "SA10n1072:685": "ime dharmāḥ prahātavyāḥ,",
  "SA10n1072:686": "ime dharmāḥ sākṣātkartavyāḥ,",
  "SA10n1072:687": "duḥkhaṃ parijñātavyam,",
  "SA10n1072:688": "samudayaḥ prahātavyaḥ ,",
  "SA10n1072:689": "nirodhaḥ sākṣātkartavyaḥ,",
  "SA10n1072:690": "mārgo bhāvayitavyaḥ |",
  "SA10n1072:691": "sa kalpayati anityāḥ sarvasaṃskārāḥ,",
  "SA10n1072:692": "ādīptāḥ sarvasaṃskārāḥ |",
  "SA10n1072:693": "yannvahaṃ sarvasaṃskārebhyaḥ palāyeyam |",
  "SA10n1072:694": "tasyaiva mavekṣamāṇasya utpadyate nirvitsahagato manasikāraḥ animittapurogataḥ |",
  "SA10n1072:695": "tasyaivaṃ bhavati - eṣā sā duḥkhaparijñā,",
  "SA10n1072:696": "yeyameṣāṃ dharmāṇāṃ parijñā |",
  "SA10n1072:697": "tasyaivaṃ bhavati - yannvahaṃ samudayaṃ prajaheyam |",
  "SA10n1072:698": "sa sarvadharmebhya artīyate jehrīyate vitarati vijugupsate uttrasyati saṃtrasyati saṃtrāsamāpadyate |",
  "SA10n1072:699": "tasyaivaṃ bhavati - iyameṣāṃ dharmāṇāṃ sākṣātkriyā,",
  "SA10n1072:700": "idaṃ samudayaprahāṇam,",
  "SA10n1072:701": "yadidamebhyo dharmebhyo'rtīyanā |",
  "SA10n1072:702": "tasyaivaṃ bhavati - nirodhaḥ sākṣātkartavyaḥ |",
  "SA10n1072:703": "samudayaṃ kalpayitvā nirodhaṃ saṃjānāti |",
  "SA10n1072:704": "tasyaivaṃ bhavati - eṣā sā nirodhasākṣātkriyā |",
  "SA10n1072:705": "tasyaivaṃ bhavati - yannūnamahaṃ mārgaṃ bhāvayeyam |",
  "SA10n1072:706": "sa eko rahogatastān dharmān manasi kurvan śamathaṃ pratilabhate |",
  "SA10n1072:707": "tasya tena nirvitsahagatena manasikāreṇa śamatha utpadyate |",
  "SA10n1072:708": "tasya sarvadharmeṣu cittaṃ na pralīyate prativahati pratyudāvartate |",
  "SA10n1072:709": "tebhyaścārtīyate jehrīyate,",
  "SA10n1072:710": "anabhinandanācittaṃ samutpadyate |",
  "SA10n1072:711": "tasyaivaṃ bhavati - mukto'smi sarvaduḥkhebhyaḥ,",
  "SA10n1072:712": "na mama bhūyaḥ uttariṃ kiṃcitkaraṇīyam,",
  "SA10n1072:713": "arhannasmītyātmānaṃ saṃjānāti |",
  "SA10n1072:714": "sa maraṇakālasamaye utpattimātmano deveṣu paśyati |",
  "SA10n1072:715": "tasya kāṅkṣā vicikitsā ca bhavati buddhabodhau |",
  "SA10n1072:716": "sa vicikitsāmāpatitaḥ kālagato mahānirayeṣu prapatati |",
  "SA10n1072:717": "tatkasya hetoḥ?",
  "SA10n1072:718": "yathāpīdamanutpannān sarvadharmān vikalpayitvā tathāgate vicikitsāṃ vimatimutpādayati ||",
  "SA10n1072:719": "atha khalu mañjuśrīḥ kumārabhūto bhagavantametadavocat - kathaṃ punarbhagavan catvāri ārya satyāni draṣṭavyāni?",
  "SA10n1072:720": "bhagavānāha - yena mañjuśrīranutpannāḥ sarvadharmā dṛṣṭāḥ,",
  "SA10n1072:721": "tena duḥkhaṃ parijñātam |",
  "SA10n1072:722": "yena asamutthitāḥ sarvadharmā dṛṣṭāḥ,",
  "SA10n1072:723": "tasya samudayaḥ prahīṇaḥ |",
  "SA10n1072:724": "yena atyantaparinirvṛtāḥ sarvadharmā dṛṣṭāḥ,",
  "SA10n1072:725": "tena nirodhaḥ sākṣātkṛtaḥ |",
  "SA10n1072:726": "yena atyantaśūnyāḥ sarvadharmā dṛṣṭāḥ,",
  "SA10n1072:727": "tena mārgo bhāvitaḥ |",
  "SA10n1072:728": "yena mañjuśrīrevaṃ catvāri āryasatyāni dṛṣṭāni,",
  "SA10n1072:729": "sa na kalpayati - ime dharmāḥ kuśalāḥ,",
  "SA10n1072:730": "ime dharmā akuśalāḥ,",
  "SA10n1072:731": "ime dharmāḥ prahātavyāḥ,",
  "SA10n1072:732": "ime dharmāḥ sākṣātkartavyāḥ,",
  "SA10n1072:733": "duḥkhaṃ parijñātavyam,",
  "SA10n1072:734": "samudayaḥ prahātavyaḥ,",
  "SA10n1072:735": "nirodhaḥ sākṣātkartavyaḥ,",
  "SA10n1072:736": "mārgo bhāvayitavyaḥ iti |",
  "SA10n1072:737": "tat kasya hetoḥ?",
  "SA10n1072:738": "tathāhi sa taṃ dharmaṃ na samanupaśyati nopalabhate yaṃ parikalpayet |",
  "SA10n1072:739": "bālapṛthagjanāstvetān dharmān kalpayanto rajyanti ca dviṣyanti ca muhyanti ca |",
  "SA10n1072:740": "sa na kaṃciddharmamāvyūhati nirvyūhati |",
  "SA10n1072:741": "tasyaivamanāvyūhato'nirvyūhatastraidhātuke cittaṃ na sajjati |",
  "SA10n1072:742": "ajātaṃ sarvatraidhātukaṃ samanupaśyati māyopamaṃ svapnopamaṃ pratiśrutkopamam ||",
  "SA10n1072:743": "evaṃsvabhāvān sarvadharmān paśyan anunayapratidhāpagato bhavati sarvasattveṣu |",
  "SA10n1072:744": "tat kasya hetoḥ?",
  "SA10n1072:745": "tathāhi sa tān dharmān nopalabhate yatrānunīyeta vā pratihanyeta vā |",
  "SA10n1072:746": "sa ākāśasamena cittena buddhamapi na samanupaśyati,",
  "SA10n1072:747": "dharmamapi na samanupaśyati,",
  "SA10n1072:748": "saṃdhamapi na samanupaśyati |",
  "SA10n1072:749": "sarvadharmān śūnyāniti samanupaśyan na kkaciddharme vicikitsāmutpādayati |",
  "SA10n1072:750": "avicikitsan nirupādāno bhavati |",
  "SA10n1072:751": "nirupādāno'nupādāya parinirvātīti vistaraḥ ||40 ||",
  "SA10n1072:752": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1072:753": "āryasatyaparīkṣā nāma caturviṃśatitamaṃ prakaraṇam ||"
}