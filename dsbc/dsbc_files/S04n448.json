{
  "S04n448:0": " || saddharmalaṅkāvatārasūtram ||",
  "S04n448:1": "om namo ratnatrayāya |",
  "S04n448:2": "om namaḥ sarvabuddhabodhisattvebhyaḥ ||",
  "S04n448:3": "1 rāvaṇādhyeṣaṇāparivartaḥ prathamaḥ |",
  "S04n448:4": "evaṃ mayā śrutam |",
  "S04n448:5": "ekasmin samaye bhagavāṃllaṅkāpure samudramalayaśikhare viharati sma nānāratnagotrapuṣpapratimaṇḍite mahatā bhikṣusaṃghena sārdhaṃ mahatā ca bodhisattvagaṇena nānābuddhakṣetrasaṃnipatitairbodhisattvairmahāsattvaiḥ anekasamādhivaśitābalābhijñāvikrīḍitairmahāmatibodhisattvapūrvaṃgamaiḥ sarvabuddhapāṇyabhiṣekābhiṣiktaiḥ svacittadṛśyagocaraparijñānārthakuśalairnānāsattvacittacaritrarūpanayavinayadhāribhiḥ pañcadharmasvabhāvavijñānanairātmyādvayagatiṃgataiḥ ||",
  "S04n448:6": "tena khalu punaḥ samayena bhagavān sāgaranāgarājabhavanāt saptāhenottīrṇa'bhūt |",
  "S04n448:7": "anekaśakrabrahmanāgakanyākoṭibhiḥ pratyudgamyamāno laṅkāmalayamavalokya smitamakarot-pūrvakairapi tathāgatairarhadbhiḥ samyaksaṃbuddhairasmiṃllaṅkāpurīmalayaśikhare svapratyātmāryajñānatarkadṛṣṭitīrthyaśrāvakapratyekabuddhāryaviṣaye tadbhāvito dharmo deśitaḥ |",
  "S04n448:8": "yannvahamapi atraiva rāvaṇaṃ yakṣādhipatimadhikṛtya etadevodbhāvayan dharmaṃ deśayeyam ||",
  "S04n448:9": "aśrauṣīdrāvaṇo rākṣasādhipatistathāgatādhiṣṭhānāt-bhagavān kila sāgaranāgarājabhavanāduttīrya anekaśakrabrahmanāgakanyākoṭibhiḥ parivṛtaḥ puraskṛtaḥ samudrataraṃgānavalokya ālayavijñānodadhipravṛttivijñānapavanaviṣaye preritāṃstebhyaḥ saṃnipatitebhyaścittānyavalokya tasminneva sthitaḥ udānamudānayati sma-yannvahaṃ gatvā bhagavantamadhyeṣya laṅkāṃ praveśayeyam |",
  "S04n448:10": "tanme syāddīrgharātramarthāya hitāya sukhāya devānāṃ ca manuṣyāṇāṃ ca ||",
  "S04n448:11": "atha rāvaṇo rākṣasādhipatiḥ saparivāraḥ pauṣpakaṃ vimānamadhiruhya yena bhagavāṃstenopajagāma |",
  "S04n448:12": "upetya vimānādavatīrya saparivāro bhagavantaṃ triṣkṛtvaḥ pradakṣiṇīkṛtya tūryatālāvacaraiḥ pravādyadbhirindranīlamayena daṇḍena vaiḍūryamusāra(galva)",
  "S04n448:13": "pratyuptāṃ vīṇāṃ priyaṅgupāṇḍunā anardhyeṇa vastreṇa pārśvāvalambitāṃ kṛtvā ṣaḍjarṣabhagāndhāradhaivataniṣādamadhyamakaiśikagītasvaragrāmamūrchanādiyuktenānusārya salīlaṃ vīṇāmanupraviśya gāthābhigītairanugāyati sma -",
  "S04n448:14": "cittasvabhāvanayadharmavidhiṃ nairātmyaṃ dṛṣṭivigataṃ hyamalam |",
  "S04n448:15": "pratyātmavedyagatisūcanakaṃ deśehi nāyaka iha dharmanayam || 1 ||",
  "S04n448:16": "śubhadharmasaṃcitatanuṃ sugataṃ nirmāṇanirmitapradarśanakam |",
  "S04n448:17": "pratyātmavedyagatidharmarataṃ laṅkāṃ hi gantu samayo'dya mune || 2 ||",
  "S04n448:18": "laṅkāmimāṃ pūrvajinādhyuṣitāṃ putraiśca teṣāṃ bahurūpadharaiḥ |",
  "S04n448:19": "deśehi nātha iha dharmavaraṃ śroṣyanti yakṣa bahurūpadharāḥ || 3 ||",
  "S04n448:20": "atha rāvaṇo laṅkādhipatiḥ toṭakavṛttenānugāyya punarapi gāthābhigītenānugāyati sma -",
  "S04n448:21": "saptarātreṇa bhagavān sāgarānmakarālayāt |",
  "S04n448:22": "sāgarendrasya bhavanāt samuttīrya taṭe sthitaḥ || 4 ||",
  "S04n448:23": "sthitamātrasya buddhasya rāvaṇo hyapsaraiḥ saha |",
  "S04n448:24": "yakṣaiśca nānāvividhaiḥ śukasāraṇapaṇḍitaiḥ || 5 ||",
  "S04n448:25": "ṛddhyā gatvā tamadhvānaṃ yatra tiṣṭhati nāyakaḥ |",
  "S04n448:26": "avatīrya pauṣpakādyānādvandya pūjya tathāgatam |",
  "S04n448:27": "nāma saṃśrāvayaṃstasmai jinendreṇa adhiṣṭhitaḥ || 6 ||",
  "S04n448:28": "rāvaṇo'haṃ daśagrīvo rākṣasendra ihāgataḥ |",
  "S04n448:29": "anugṛhṇāhi me laṅkāṃ ye cāsmin puravāsinaḥ || 7 ||",
  "S04n448:30": "pūrvairapi hi saṃbuddhaiḥ pratyātmagatigocaram |",
  "S04n448:31": "śikhare ratnakhacite puramadhye prakāśitam || 8 ||",
  "S04n448:32": "bhagavānapi tatraiva śikhare ratnamaṇḍite |",
  "S04n448:33": "deśetu dharma virajaṃ jinaputraiḥ parīvṛtaḥ |",
  "S04n448:34": "śrotukāmā vayaṃ cādya ye ca laṅkānivāsinaḥ || 9 ||",
  "S04n448:35": "deśanānayanirmuktaṃ pratyātmagatigocaram |",
  "S04n448:36": "laṅkāvatārasūtraṃ vai pūrvabuddhānuvarṇitam || 10 ||",
  "S04n448:37": "smarāmi pūrvakairbuddhairjinaputrapuraskṛtaiḥ |",
  "S04n448:38": "sūtrametannigadyate bhagavānapi bhāṣatām || 11 ||",
  "S04n448:39": "bhaviṣyantyanāgate kāle buddhā buddhasutāśca ye |",
  "S04n448:40": "etameva nayaṃ divyaṃ śikhare ratnabhūṣite |",
  "S04n448:41": "deśayiṣyanti yakṣāṇāmanukampāya nāyakāḥ || 12 ||",
  "S04n448:42": "divyalaṅkāpurīramyāṃ nānāratnairvibhūṣitām |",
  "S04n448:43": "prāgbhāraiḥ śītalaiḥ ramyai ratnajālavitānakaiḥ || 13 ||",
  "S04n448:44": "rāgadoṣavinirmuktāḥ pratyātmagaticintakāḥ |",
  "S04n448:45": "santyatra bhagavan yakṣāḥ pūrvabuddhaiḥ kṛtārthinaḥ |",
  "S04n448:46": "mahāyānanaye śraddhā niviṣṭānyonyayojakāḥ || 14 ||",
  "S04n448:47": "yakṣiṇyo yakṣaputrāśca mahāyānabubhutsavaḥ |",
  "S04n448:48": "āyātu bhagavān śāstā laṅkāmalayaparvatam || 15 ||",
  "S04n448:49": "kumbhakarṇapuroigāśca rākṣasāḥ puravāsinaḥ |",
  "S04n448:50": "śroṣyanti pratyātmagatiṃ mahāyānaparāyaṇāḥ || 16 ||",
  "S04n448:51": "kṛtādhikārā buddheṣu kariṣyantyadhunā ca vai |",
  "S04n448:52": "anukampārthaṃ mahyaṃ vai yāhi laṅkāṃ sutaiḥ saha || 17 ||",
  "S04n448:53": "gṛhamapsaravargāśca hārāṇi vividhāni ca |",
  "S04n448:54": "ramyāṃ cāśokavanikāṃ pratigṛhṇa mahāmune || 18 ||",
  "S04n448:55": "ājñākaro'haṃ buddhānāṃ ye ca teṣāṃ jinātmajāḥ |",
  "S04n448:56": "nāsti tadyanna deyaṃ me anukampa mahāmune || 19 ||",
  "S04n448:57": "tasya tadvacanaṃ śrutvā uvāca tribhaveśvaraḥ |",
  "S04n448:58": "atītairapi yakṣendra nāyakai ratnaparvate || 20 ||",
  "S04n448:59": "pratyātmadharmo nirdiṣṭaḥ tvaṃ caivāpyanukampitaḥ |",
  "S04n448:60": "anāgatāśca vakṣyanti girau ratnavibhūṣite || 21 ||",
  "S04n448:61": "yogināṃ nilayo hyeṣa dṛṣṭadharmavihāriṇām |",
  "S04n448:62": "anukampyo'si yakṣendra sugatānāṃ mamāpi ca || 22 ||",
  "S04n448:63": "adhivāsya bhagavāṃstūṣṇīṃ śamabuddhyā vyavasthitaḥ |",
  "S04n448:64": "ārūḍhaḥ puṣpake yāne rāvaṇenopanāmite || 23 ||",
  "S04n448:65": "tatraiva rāvaṇo'nye ca jinaputrā viśāradāḥ |",
  "S04n448:66": "apsarairhāsyalāsādyaiḥ pūjyamānāḥ purīṃ gatāḥ || 24 ||",
  "S04n448:67": "tatra gatvā purīṃ ramyāṃ punaḥ pūjāṃ pralabdhavān |",
  "S04n448:68": "rāvaṇādyairyakṣavargairyakṣiṇībhiśca pūjitaḥ |",
  "S04n448:69": "yakṣaputrairyakṣakanyābhī ratnajālaiśca pūjitaḥ || 25 ||",
  "S04n448:70": "rāvaṇenāpi buddhasya hārā ratnavibhūṣitāḥ |",
  "S04n448:71": "jinasya jinaputrāṇāmuttamāṅgeṣu sthāpitāḥ || 26 ||",
  "S04n448:72": "pragṛhya pūjāṃ bhagavān jinaputraiśca paṇḍitaiḥ |",
  "S04n448:73": "dharmaṃ vibhāvayāmāsa pratyātmagatigocaram || 27 ||",
  "S04n448:74": "rāvaṇo yakṣavargāśca saṃpūjya vadatāṃ varam |",
  "S04n448:75": "mahāmatiṃ pūjayanti adhyeṣanti punaḥ punaḥ |",
  "S04n448:76": "tvaṃ praṣṭā sarvabuddhānāṃ pratyātmagatigocaram || 28 ||",
  "S04n448:77": "ahaṃ hi śrotā yakṣāśca jinaputrāśca sanniha |",
  "S04n448:78": "adhyeṣayāmi tvāṃ yakṣā jinaputrāśca paṇḍitāḥ || 29 ||",
  "S04n448:79": "vādināṃ tvaṃ mahāvādī yogināṃ yogavāhakaḥ |",
  "S04n448:80": "adhyeṣayāmi tvāṃ bhaktyā nayaṃ pṛccha viśārada || 30 ||",
  "S04n448:81": "tīrthyadoṣairvinirmuktaṃ pratyekajinaśrāvakaiḥ |",
  "S04n448:82": "pratyātmadharmatāśuddhaṃ buddhabhūmiprabhāvakam || 31 ||",
  "S04n448:83": "nirmāya bhagavāṃstatra śikharān ratnabhūṣitān |",
  "S04n448:84": "anyāni caiva divyāni ratnakoṭīralaṃkṛtāḥ || 32 ||",
  "S04n448:85": "ekaikasmin girivare ātmabhāvaṃ vidarśayan |",
  "S04n448:86": "tatraiva rāvaṇo yakṣa ekaikasmin vyavasthitaḥ || 33 ||",
  "S04n448:87": "atra tāḥ parṣadaḥ sarvā ekaikasmin hi dṛśyate |",
  "S04n448:88": "sarvakṣetrāṇi tatraiva ye ca teṣu vināyakāḥ || 34 ||",
  "S04n448:89": "rākṣasendraśca tatraiva ye ca laṅkānivāsinaḥ |",
  "S04n448:90": "tatpratispardhinī laṅkā jinena abhinirmitā |",
  "S04n448:91": "anyāścāśokavanikā vanaśobhāśca tatra yāḥ || 35 ||",
  "S04n448:92": "ekaikasmin girau nātho mahāmatipracoditaḥ |",
  "S04n448:93": "dharmaṃ dideśa yakṣāya pratyātmagatisūcakam |",
  "S04n448:94": "dideśa nikhilaṃ sūtraṃ śatasāhasrikaṃ girau || 36 ||",
  "S04n448:95": "śāstā ca jinaputrāśca tatraivāntarhitāstataḥ |",
  "S04n448:96": "adrākṣīdrāvaṇo yakṣa ātmabhāvaṃ gṛhe sthitam || 37 ||",
  "S04n448:97": "cinteti kimidaṃ ko'yaṃ deśitaṃ kena vā śrutam |",
  "S04n448:98": "kiṃ dṛṣṭaṃ kena vā dṛṣṭaṃ nagaro vā kva saugataḥ || 38 ||",
  "S04n448:99": "tāni kṣetrāṇi te buddhā ratnaśobhāḥ kva saugatāḥ |",
  "S04n448:100": "svapno'yamatha vā māyā nagaraṃ gandharvaśabditam || 39 ||",
  "S04n448:101": "timiro mṛgatṛṣṇā vā svapno vandhyāprasūyatam |",
  "S04n448:102": "alātacakradhūmo vā yadahaṃ dṛṣṭavāniha || 40 ||",
  "S04n448:103": "atha vā dharmatā hyeṣā dharmāṇāṃ cittagocare |",
  "S04n448:104": "na ca bālāvabudhyante mohitā viśvakalpanaiḥ || 41 ||",
  "S04n448:105": "na draṣṭā na ca draṣṭavyaṃ na vācyo nāpi vācakaḥ |",
  "S04n448:106": "anyatra hi vikalpo'yaṃ buddhadharmākṛtisthitiḥ |",
  "S04n448:107": "ye paśyanti yathādṛṣṭaṃ na te paśyanti nāyakam || 42 ||",
  "S04n448:108": "apravṛttivikalpaśca yadā buddhaṃ na paśyati |",
  "S04n448:109": "apravṛttibhave buddhaḥ saṃbuddho yadi paśyati || 43 ||",
  "S04n448:110": "samanantaraprativibuddhe parāvṛttāśraye svacittadṛśyamātrādhigame'vikalpapracārasthitasya laṅkādhipateḥ pūrvakuśalamūlasaṃcoditasya sarvaśāstravidagdhabuddheryathātathyadarśanasya aparapraṇeyasya svabuddhivicālanakuśalasya tarkadṛṣṭivyapetadarśanasya aparapraṇeyasya mahāyogayogino mahāviśvarūpadhāriṇaḥ upāyakauśalyagatiṃgatasya sarvabhūmyuttarottarasvalakṣaṇādhigamanakuśalasya cittamagomanovijñānasvabhāvavivekaratasya trisaṃtativyavacchinnadarśanasya sarvakāraṇatīrthyavyapetabuddheḥ tathāgatagarbhabuddhabhūmyadhyātmasamāpannasya sthitabuddhabuddhergaganādadhyātmavedyaśabdamaśrauṣīt-sādhu sādhu laṅkādhipate,",
  "S04n448:111": "sādhu khalu punastvaṃ laṅkādhipate |",
  "S04n448:112": "evaṃ śikṣitavyaṃ yoginā yathā tvaṃ śikṣase |",
  "S04n448:113": "evaṃ ca tathāgatā draṣṭavyāḥ dharmāśca,",
  "S04n448:114": "yathā tvayā dṛṣṭāḥ |",
  "S04n448:115": "anyathā dṛśyamāne ucchedamāśrayaḥ |",
  "S04n448:116": "cittamanomanovijñānavigatena tvayā sarvadharmā vibhāvayitavyāḥ |",
  "S04n448:117": "antaścāriṇā na bāhyārthadṛṣṭyabhiniviṣṭena |",
  "S04n448:118": "na ca tvayā śrāvakapratyekabuddhatīrthādhigamapadārthagocarapatitadṛṣṭisamādhinā bhavitavyam |",
  "S04n448:119": "nākhyāyiketihāsaratena bhavitavyam |",
  "S04n448:120": "na svabhāvadṛṣṭinā,",
  "S04n448:121": "na rājādhipatyamadapatitena,",
  "S04n448:122": "ṣaḍdhyānādidhyāyinā |",
  "S04n448:123": "eṣa laṅkādhipate abhisamayo mahāyogināṃ parapravādamathanānāmakuśaladṛṣṭidālanānāmātmadṛṣṭivyāvartanakuśalānāṃ sūkṣmamabhivijñānaparāvṛttikuśalānāṃ jinaputrāṇāṃ mahāyānacaritānām |",
  "S04n448:124": "tathāgatasvapratyātmabhūmipraveśādhigamāya tvayā yogaḥ karaṇīyaḥ |",
  "S04n448:125": "evaṃ kriyamāṇe bhūyo'pyuttarottaraviśodhako'yaṃ laṅkādhipate mārgo yastvayā parigṛhītaḥ samādhikauśalasamāpattyā |",
  "S04n448:126": "na ca śrāvakapratyekabuddhatīrthyānupraveśasukhagocaro yathā bālatīrthayogayogibhiḥ kalpyate ātmagrāhadṛśyalakṣaṇābhiniviṣṭairbhūtaguṇadravyānucāribhiravidyāpratyayadṛṣṭyabhiniveśābhiniviṣṭaiḥ śūnyatotpādavikṣiptairvikalpābhiniviṣṭairlakṣyalakṣaṇapatitāśayaiḥ |",
  "S04n448:127": "viśvarūpagatiprāpako'yaṃ laṅkādhipate svapratyātmagatibodhako'yaṃ mahāyānādhigamaḥ |",
  "S04n448:128": "viśeṣabhavopapattipratilambhāya ca pravartate |",
  "S04n448:129": "paṭalakośavividhavijñānataraṃgavyāvartako'yaṃ laṅkādhipate mahāyānayogapraveśo na tīrthyayogāśrayapatanam |",
  "S04n448:130": "tīrthyayogo hi laṅkādhipate tīrthyānāmātmābhiniveśātpravartate |",
  "S04n448:131": "vijñānasvabhāvadvayārthānāmabhiniveśadarśanādasaumyayogastīrthakarāṇām |",
  "S04n448:132": "tatsādhu laṅkādhipate etamevārthamanuvicintayeḥ |",
  "S04n448:133": "yathā vicintitavāṃstathāgatadarśanāt |",
  "S04n448:134": "etadeva tathāgatadarśanam ||",
  "S04n448:135": "atha tasminnantare rāvaṇasyaitadabhavat-yannvahaṃ punarapi bhagavantaṃ sarvayogavaśavartinaṃ tīrthyayogavyāvartakaṃ pratyātmagatigocarodbhāvakaṃ nairmitanairmāṇikavyapetamadhigamabuddhiryadyogināṃ yogābhisamayakāle samādhimukhe samāptānāmadhigamo bhavati |",
  "S04n448:136": "tasya ca adhigamādyogināṃ yogaśabdo nipātyate adhigamaneneti |",
  "S04n448:137": "tadahaṃ kāruṇikaṃ kleśendhanavikalpakṣayakaraṃ taṃ jinaputraiḥ parivṛtaṃ sarvasattvacittāśayānupraviṣṭaṃ sarvagataṃ sarvajñaṃ kriyālakṣaṇavinivṛttaṃ tayaivamṛddhyā paśyeyam,",
  "S04n448:138": "taddarśanānnādhigatamadhigaccheyam,",
  "S04n448:139": "adhigataṃ ca me nirvikalpācāraḥ sukhasamādhisamāpattivihārastathāgatagatibhūmiprāpako vivṛddhiṃ yāyāt ||",
  "S04n448:140": "atha bhagavāṃstasyāṃ velāyāṃ laṅkādhipateranutpattikadharmakṣāntyadhigataṃ viditvā tayaiva śobhayā daśagrīvasyānukampayā punarapyātmānaṃ śikhare subahuratnakhacite ratnajālavitate darśayati sma |",
  "S04n448:141": "adrākṣīddaśagrīvo laṅkādhipatiḥ punarapi dṛṣṭānubhūtāṃ śobhāṃ śikhare tathāgatamarhantaṃ samyaksaṃbuddhaṃ dvātriṃśadvaralakṣaṇavibhūṣitatanum |",
  "S04n448:142": "svātmabhāvaṃ caikekasmin girau tathāgatānāṃ purataḥ samyaksaṃbuddhānāṃ mahāmatinā sārdhaṃ tathāgatapratyātmagatigocarakathāṃ prakurvantaṃ yakṣaiḥ parivṛtaṃ tāṃ deśanāpāṭhakathāṃ kathayantam |",
  "S04n448:143": "te ca kṣetrāḥ sanāyakāḥ ||",
  "S04n448:144": "atha bhagavān punarapi tasyāṃ velāyāṃ parṣadamavalokya buddhyā na māṃsacakṣuṣā siṃharājavadvijṛmbhya mahāhāsamahasat |",
  "S04n448:145": "ūrṇākośācca raśmiṃ niścāryamāṇaḥ pārśvorukaṭikāyācca śrīvatsātsarvaromakūpebhyo yugāntāgniriva dīpyamānaḥ tejasendradhanurudayabhāskaropamena prabhāmaṇḍalena dedīpyamānaḥ śakrabrahmalokapālairgaganatale nirīkṣyamāṇaḥ sumeruśṛṅgapratispardhini śikhare niṣaṇṇo mahāhāsamahasat |",
  "S04n448:146": "atha tasyā bodhisattvaparṣadaḥ teṣāṃ ca śakrabrahmādīnāmetadabhavat-ko nu khalvatra hetuḥ,",
  "S04n448:147": "ka ḥ pratyayo yadbhagavān sarvadharmavaśavartī mahāhāsaṃ smitapūrvakaṃ hasati ?",
  "S04n448:148": "raśmīṃśca svavigrahebhyo niścārayati ?",
  "S04n448:149": "niścārya tūṣṇīmabhavat svapratyātmāryajñānagocarasamādhimukhe patitāśayo'vismitaḥ siṃhāvalokanatayā diśo'valokya rāvaṇasyaiva yogagatipracāramanuvicintayamānaḥ ||",
  "S04n448:150": "atha khalu mahāmatirbodhisattvo mahāsattvaḥ pūrvamevādhyeṣito rāvaṇasyānukampāmupādāya tasyā bodhisattvaparṣadaścittāśayavicāramājñāya anāgatāṃ janatāṃ cāvalokya deśanāpāṭhābhiratānāṃ sattvānāṃ cittavibhramo bhaviṣyatīti yathārutārthābhiniviṣṭānāṃ sarvaśrāvakapratyekabuddhatīrthyayogabalābhiniviṣṭānāṃ tathāgatā api bhagavanto vinivṛttavijñānaviṣayā mahāhāsaṃ hasanti |",
  "S04n448:151": "teṣāṃ kautūhalavinivṛttyarthaṃ bhagavantaṃ paripṛcchati sma-kaḥ khalvatra hetuḥ,",
  "S04n448:152": "kaḥ pratyayaḥ smitasya pravṛttaye ?",
  "S04n448:153": "bhagavānāha-sādhu sādhu mahāmate,",
  "S04n448:154": "sādhu khalu punastvaṃ mahāmate,",
  "S04n448:155": "lokasvabhāvamavalokya kudṛṣṭipatitānāṃ ca lokānāṃ traikālyacittāvabodhāya māṃ praṣṭumārabdhaḥ |",
  "S04n448:156": "evaṃ paṇḍitaiḥ paripṛcchanajātīyairbhavitavyaṃ svaparobhayārtham |",
  "S04n448:157": "eṣa mahāmate rāvaṇo laṅkādhipatiḥ pūrvakānapi tathāgatānarhataḥ samyaksaṃbuddhān praśnadvayaṃ pṛṣṭavān |",
  "S04n448:158": "māmapyetarhi praṣṭukāmo yadanālīḍhaṃ sarvaśrāvakapratyekabuddhatīrthyayogayogināṃ praśnadvayaprabhedagatilakṣaṇaṃ vibhāvayitum |",
  "S04n448:159": "ya eṣa praṣṭukāmo daśagrīvo'nāgatānapi jinān prakṣyati ||",
  "S04n448:160": "jānanneva bhagavāllaṅkādhiupatimetadavocat-pṛccha tvaṃ laṅkādhipate |",
  "S04n448:161": "kṛtaste tathāgatenāvakāśaḥ |",
  "S04n448:162": "mā vilamba pracalitamaulin |",
  "S04n448:163": "yadyadevākāṅkṣasi,",
  "S04n448:164": "ahaṃ te tasta tasyaiva praśnasyavyākaraṇena cittamārādhayiṣyāmi |",
  "S04n448:165": "yathā tvaṃ parāvṛttavikalpāśraye bhūmivipakṣakauśalena pravicayabuddhyā vicārayamāṇaḥ pratyātmanayalakṣaṇasamādhisukhavihāraṃ samādhibuddhaiḥ parigṛhītaḥ śamathasukhavyavasthitaḥ śrāvakapratyekabuddhasamādhipakṣānatikramya acalāsādhumatīdharmameghābhūmivyavasthito dharmanairātmyayathātathākuśalo mahāratnapadmavimāne samādhijinābhiṣekatāṃ pratilapsyase |",
  "S04n448:166": "tadanurūpaiḥ padmaiḥ svakāyavicitrādhiṣṭhānādhiṣṭhitaistaiḥ padmaiḥ svakāyaṃ niṣaṇṇaṃ drakṣyasi,",
  "S04n448:167": "anyonyavakramukhanirīkṣaṇaṃ ca kariṣyasi |",
  "S04n448:168": "evamacintyo'sau viṣayaḥ yadekenābhinirhārakauśalenābhinirhṛtaścaryābhūmau sthitaḥ |",
  "S04n448:169": "upāyakauśalaparigrahābhinirhārābhinirhṛte tamacintyaviṣayamanuprāpsyasi,",
  "S04n448:170": "bahurūpavikāratāṃ ca tathāgatabhūmim |",
  "S04n448:171": "yadadṛṣṭapūrvaṃ śrāvakapratyekabuddhatīrthyabrahmendropendrādibhistaṃ prāpsyasi ||",
  "S04n448:172": "atha khalu laṅkādhipatirbhagavatā kṛtāvakāśa utthāya tasmādraśmivimalaprabhādratnapadmasadṛśādratnaśikharāt sāpsarogaṇaparivṛto vividhairanekavidhairnānāprakāraiḥ puṣpamālyagandhadhūpavilepanacchatradhvajapatākāhārārdhahārakirīṭamukuṭairanyaiśca adṛṣṭaśrutapūrvairābharaṇaviśeṣairviśiṣṭaistūryatālāvacarairdevanāgayakṣarākṣasagandharvakinnaramahoragamanuṣyātikrāntaiḥ sarvakāmadhātuparyāpannān vādyabhāṇḍānabhinirmāya ye cānyeṣu buddhakṣetreṣu tūryaviśeṣā dṛṣṭāḥ,",
  "S04n448:173": "tānabhinirmāya bhagavantaṃ bodhisattvāṃśca ratnajālenāvaṣṭabhya nānāvastrocchritapatākaṃ kṛtvā sapta tālān gagane'bhyudgamya mahāpūjāmeghānabhipravṛṣya tūryatālāvacarāṇi nirnādya tasmādgaganādavatīrya sūryavidyutprabhe dvitīye mahāratnapadmālaṃkṛtau ratnaśikhare niṣasāda |",
  "S04n448:174": "niṣadya upacārātsmitapūrvaṃ bhagavatā kṛtāvakāśo bhagavanta praśnadvayaṃ pṛcchati sma-pṛṣṭā mayā pūrvakāstathāgatā arhantaḥ samyaksaṃbuddhāḥ |",
  "S04n448:175": "taiścāpi visarjitam |",
  "S04n448:176": "bhagavantamapyetarhi pṛcchāmi |",
  "S04n448:177": "deśanāpāṭhe cāyaṃ buddhaistvayā cāvaśyamanuvarṇitaṃ bhaviṣyati |",
  "S04n448:178": "nirmitanirmāṇabhāṣitamidaṃ bhagavan dharmadvayam |",
  "S04n448:179": "na maunaistathāgatairbhāṣitam |",
  "S04n448:180": "maunā hi bhagavaṃstathāgatāḥ samādhisukhagocaramevodbhāvayanti |",
  "S04n448:181": "na ca gocaraṃ vikalpayanti |",
  "S04n448:182": "taṃ deśayanti |",
  "S04n448:183": "tatsādhu me bhagavān svayameva dharmavaśavartī dharmadvayaṃ tathāgato'rhan samyaksaṃbuddho deśayatu |",
  "S04n448:184": "śroṣyantīme jinaputrā ahaṃ ca ||",
  "S04n448:185": "bhagavānāha-brūhi laṅkādhipate dharmadvayam |",
  "S04n448:186": "rākṣasendra āha-kirīṭāṅgadahāravajrasūtrāvabaddhābharaṇanuśobhāśobhita,",
  "S04n448:187": "dharmā eva prahātavyāḥ prāgevādharmāḥ |",
  "S04n448:188": "tatkathaṃ bhagavan dharmadvayaṃ prahāṇaṃ bhavati?",
  "S04n448:189": "ke cādharmā dharmāḥ ?",
  "S04n448:190": "kathaṃ sati dvitvaṃ prahāṇadharmāṇāṃ vikalpalakṣaṇapatitānāṃ vikalpasvabhāvābhāvānāmabhautikabhautikānāmālayavijñānāparijñānādaviśeṣalakṣaṇānāṃ keśoṇḍukasvabhāvāvasthitānāmaśuddhakṣayajñānaviṣayiṇām |",
  "S04n448:191": "tatkathaṃ teṣāṃ prahāṇamevaṃbhāvinām ?",
  "S04n448:192": "bhagavānāha-nanu laṅkādhipate,",
  "S04n448:193": "dṛṣṭo ghaṭādīnāṃ bhedanātmakānāṃ vināśadharmiṇāṃ bālavikalpagocaraiḥ prativibhāgaḥ |",
  "S04n448:194": "evamihāpi kiṃ na gṛhyate ?",
  "S04n448:195": "asti dharmādharmayoḥ prativibhāgo bālaprativikalpamupādāya,",
  "S04n448:196": "na tvāryajñānādhigamaṃ prati darśanena |",
  "S04n448:197": "tiṣṭhantu tāvallaṅkādhipate ghaṭādayo bhāvā vicitralakṣaṇapatitā bālānāṃ na tvāryāṇām |",
  "S04n448:198": "ekasvābhāvikānāmekajvālodbhavaprajvālitānāṃ gṛhabhavanodyānaprāsādapratiṣṭhāpitānāṃ dṛṣṭaḥ prativibhāgaḥ indhanavaśāddīrghahrasvaprabhālpamahāviśeṣāśca |",
  "S04n448:199": "evamihāpi kiṃ na gṛhyate ?",
  "S04n448:200": "asti dharmādharmayoḥ prativibhāgaḥ |",
  "S04n448:201": "na kevalamagnijvālāyā ekasaṃtānapatitāyā dṛṣṭo'rciṣaśca prativibhāgaḥ |",
  "S04n448:202": "ekabījaprasūtānāṃ yatsaṃtānānāmapi laṅkādhipate nālāṅkuragaṇḍaparvapatrapalāśapuṣpaphalaśākhāviśeṣāḥ |",
  "S04n448:203": "evaṃ sarvadharmaprarohadharmiṇāṃ bāhyānāmādhyātmikānāmapyavidyāniryātānāṃ skandhadhātvāyatanopagānāṃ sarvadharmāṇāṃ traidhātukopapannānāṃ dṛṣṭasukhasaṃsthānāmabhilāpyagativiśeṣāḥ |",
  "S04n448:204": "vijñānānāmekalakṣaṇānāṃ viṣayābhigrahaṇapravṛttānāṃ dṛṣṭo hīnotkṛṣṭamadhyamaviśeṣo vyavadānāvyavadānataśca kuśalākuśalataśca |",
  "S04n448:205": "na kevalameṣāṃ laṅkādhipate dharmāṇāṃ prativibhāgaviśeṣaḥ,",
  "S04n448:206": "yogināmapi yogamabhyasyatāṃ yogamārge pratyātmagatilakṣaṇaviśeṣo dṛṣṭaḥ |",
  "S04n448:207": "kimaṅga punardharmādharmayoḥ prativikalpapravṛttayorviśeṣo na bhavati ?",
  "S04n448:208": "bhavatyeva ||",
  "S04n448:209": "asti laṅkādhipate dharmādharmayoḥ prativibhāgo vikalpalakṣaṇatvāt |",
  "S04n448:210": "tatra laṅkādhipate dharmāḥ katame ?",
  "S04n448:211": "yaduta ete tīrthyaśrāvakapratyekabuddhabālavikalpakalpitāḥ |",
  "S04n448:212": "kāraṇato guṇadravyapūrvakā dharmā ityupadiśyante,",
  "S04n448:213": "te prahātavyāḥ |",
  "S04n448:214": "na lakṣaṇataḥ prativikalpayitavyāḥ |",
  "S04n448:215": "svacittadṛśyadharmatābhiniveśānna santi ghaṭādayo dharmā bālaparikalpitā alabdhaśarīrāḥ |",
  "S04n448:216": "evaṃ vidarśanayā prativipaśyataḥ prahīṇā bhavanti ||",
  "S04n448:217": "tatra adharmāḥ katame ?",
  "S04n448:218": "ye'labdhātmakā lakṣaṇavikalpāpracārā dharmā ahetukāḥ teṣāmapravṛttirdṛṣṭā bhūtābhūtataḥ |",
  "S04n448:219": "atha dharmasya prahāṇaṃ bhavati |",
  "S04n448:220": "punarapyalabdhātmakā dharmāḥ katame ?",
  "S04n448:221": "yaduta śaśakharoṣṭravājiviṣāṇavandhyāputraprabhṛtayo dharmāḥ |",
  "S04n448:222": "alabdhātmakatvānna lakṣaṇataḥ kalpyāḥ |",
  "S04n448:223": "te'nyatra saṃvyavahārārthā abhidhīyante,",
  "S04n448:224": "nābhiniveśato yathā ghaṭādayaḥ |",
  "S04n448:225": "yathā te praheyā agrahaṇato vijñānena,",
  "S04n448:226": "tathā vikalpabhāvā api praheyāḥ |",
  "S04n448:227": "ato dharmādharmayoḥ prahāṇaṃ bhavati |",
  "S04n448:228": "yaduktavānasi laṅkādhipate dharmādharmāḥ kathaṃ praheyā iti,",
  "S04n448:229": "tadetaduktam ||",
  "S04n448:230": "yadapyuktavānasi laṅkādhipate-pūrvakā api tathāgatā arhantaḥ samyaksaṃbuddhā mayā pṛṣṭāḥ,",
  "S04n448:231": "taiśca visarjitaṃ pūrvam |",
  "S04n448:232": "iti laṅkādhipate vikalpasyaitadadhivacanam |",
  "S04n448:233": "atīto'pyevaṃ vikalpyate atītaḥ |",
  "S04n448:234": "evamanāgato'dhunāpi dharmatayā |",
  "S04n448:235": "nirvikalpāstathāgatāḥ sarvavikalpaprapañcātītāḥ |",
  "S04n448:236": "na yathā rūpasvabhāvo vikalpyate |",
  "S04n448:237": "anyatrājñānādhigamataḥ sukhārthaṃ vibhāvyate |",
  "S04n448:238": "prajñayā animittacāriṇaḥ |",
  "S04n448:239": "ato jñānātmakāstathāgatā jñānaśarīrāḥ |",
  "S04n448:240": "na kalpante na kalpyante |",
  "S04n448:241": "kena na kalpante ?",
  "S04n448:242": "manasā ātmato jīvataḥ pudgalataḥ |",
  "S04n448:243": "kathaṃ na vikalpante ?",
  "S04n448:244": "manovijñānena viṣayārthahetukena yathā rūpalakṣaṇasaṃsthānākārataśca |",
  "S04n448:245": "ato vikalpāvikalpāgatena bhavitavyam ||",
  "S04n448:246": "api ca laṅkādhipate bhittikhacitavigrahasamaḥ sattvapracāraḥ |",
  "S04n448:247": "niśceṣṭo laṅkādhipate lokasaṃniveśaḥ karmakriyārahito'sattvātsarvadharmāṇām |",
  "S04n448:248": "na cātra kaścicchṛṇoti śrūyate vā |",
  "S04n448:249": "nirmitapratimo hi laṅkādhipate lokasaṃniveśaḥ |",
  "S04n448:250": "na ca tīrthyabālayogino vibhāvayanti |",
  "S04n448:251": "ya evaṃ paśyati laṅkādhipate,",
  "S04n448:252": "sa samyakpaśyati |",
  "S04n448:253": "anyathā paśyanto vikalpe carantīti |",
  "S04n448:254": "svavikalpā dvidhā gṛhṇanti |",
  "S04n448:255": "tadyathā darpaṇāntargataṃ svabimbapratibimbaṃ jale vā svāṅgacchāyā vā jyotsnādīpapradīpite vā gṛhe vā aṅgacchāyā pratiśrutkāni |",
  "S04n448:256": "atha svavikalpagrahaṇaṃ pratigṛhya dharmādharmaṃ prativikalpayanti |",
  "S04n448:257": "na ca dharmādharmayoḥ prahāṇena caranti |",
  "S04n448:258": "vikalpayanti puṣṇanti,",
  "S04n448:259": "na praśamaṃ pratilabhante |",
  "S04n448:260": "ekāgrasyaitadadhivacanam-tathāgatagarbhasvapratyātmāryajñānagocarasyaitatpraveśo yatsamādhiḥ paramo jāyata iti ||",
  "S04n448:261": "rāvaṇādhyeṣaṇāparivarto nāma prathamaḥ ||"
}