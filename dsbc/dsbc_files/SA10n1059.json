{
  "SA10n1059:0": "pūrvāparakoṭiparīkṣā ekādaśamaṃ prakaraṇam |",
  "SA10n1059:1": "atrāha - vidyata eva ātmā,",
  "SA10n1059:2": "saṃsārasadbhāvāt |",
  "SA10n1059:3": "yadi hi ātmā na syāt,",
  "SA10n1059:4": "kasya pañcagatike ājavaṃjavībhāvena janmamaraṇaparaṃparayā saṃsaraṇaṃ syāt?",
  "SA10n1059:5": "uktaṃ hi bhagavatā - anavarāgro hi bhikṣavo jātijarāmaraṇasaṃsāraḥ iti |",
  "SA10n1059:6": "avidyānīvaraṇānāṃ sattvānāṃ tṛṣṇāsaṃyojanānāṃ tṛṣṇāgaṇḍurabaddhānāṃ saṃsaratāṃ saṃdhāvatāṃ pūrvā koṭirna prajñāyata iti |",
  "SA10n1059:7": "yadā ca bhagavadupadeśātsaṃsāro'sti,",
  "SA10n1059:8": "tadā saṃsartāpyasti |",
  "SA10n1059:9": "sa ca ātmā ucyata iti |",
  "SA10n1059:10": "ucyate |",
  "SA10n1059:11": "syādātmā, yadā saṃsāra eva syāt |",
  "SA10n1059:12": "katham? yasmādasya -",
  "SA10n1059:13": "pūrvā prajñāyate koṭirnetyuvāca mahāmuniḥ |",
  "SA10n1059:14": "saṃsāro'navarāgro hi nāsyādirnāpi paścimam ||1 ||",
  "SA10n1059:15": "koṭirbhāgo deśa iti paryāyāḥ |",
  "SA10n1059:16": "pūrvā koṭiḥ pūrvo deśa ityarthaḥ |",
  "SA10n1059:17": "yadi hi saṃsāro nāma kaścit syāt,",
  "SA10n1059:18": "niyataṃ tasya pūrvamapi syāt,",
  "SA10n1059:19": "paścimamapi,",
  "SA10n1059:20": "ghaṭādīnāmiva |",
  "SA10n1059:21": "uktaṃ ca bhagavatā - anavarāgro hi bhikṣavo jātijarāmaraṇasaṃsāra iti |",
  "SA10n1059:22": "yadeva avarāgre na staḥ,",
  "SA10n1059:23": "saṃsārasya anavarāgra vacanāt,",
  "SA10n1059:24": "saṃsāra eva nāstīti nanu spaṣṭamādeśayāmāsa bhagavān |",
  "SA10n1059:25": "tasmānnāsti saṃsāraḥ,",
  "SA10n1059:26": "pūrvāparakoṭayanupalambhāt,",
  "SA10n1059:27": "alātacakravat,",
  "SA10n1059:28": "iti sthitam ||",
  "SA10n1059:29": "atredaṃ vicāryate - yadi pūrvaṃ cāparaṃ ca saṃsārasya niṣiddhaṃ bhagavatā,",
  "SA10n1059:30": "kathaṃ punaridamāha - tasmāttarhi saṃsārakṣayāya pratipatsyāmaha ityevaṃ vo bhikṣavaḥ śikṣitavyam, iti? ucyate |",
  "SA10n1059:31": "avidyānīvaraṇānāṃ sattvānāmityādiviśeṣaṇopādānātteṣāmevāyamanavarāgraḥ saṃsāra iti pratīyate,",
  "SA10n1059:32": "na punastattvajñānānilabalāt samunmūlitāvidyānīvaraṇatarūṇām |",
  "SA10n1059:33": "teṣāṃ tu lokottaramārgajñānāgninā dagdhāśeṣakleśavāsanāmūlaniḥśeṣapādapānāṃ bhavatyeva antaḥ iti vijñeyam ||",
  "SA10n1059:34": "kathaṃ punarādirahitānāmantopadeśa iti yāvat |",
  "SA10n1059:35": "dṛṣṭametad bāhyeṣu vrīhyādiṣu ādyabhāve'pi dahanādisaṃparkādantasadbhāvaḥ |",
  "SA10n1059:36": "yathoktamāryadevapādaiḥ -",
  "SA10n1059:37": "yathā bījasya dṛṣṭo'nto na cādistasya vidyate |",
  "SA10n1059:38": "tathā kāraṇavaikalyājjanmano'pi na saṃbhavaḥ ||iti |",
  "SA10n1059:39": "sa ca antopadeśo laukika eva vyavahāre sthitvā saṃsāracārakāvabaddhānāmutsāhanārthaṃ sattvānāṃ deśito laukikajñānāpekṣayā |",
  "SA10n1059:40": "vastukacintāyāṃ tu saṃsāra eva nāsti,",
  "SA10n1059:41": "tatkuto'sya parikṣayaḥ ?",
  "SA10n1059:42": "pradīpāvasthāyāṃ rajjūragaparikṣayavat ||",
  "SA10n1059:43": "atrāha - yadyevaṃ laukikajñānāpekṣayā antavad ādirapi kiṃ nocyate? ucyate |",
  "SA10n1059:44": "ahetukadoṣaprasaṅgāt laukikajñānāpekṣayāpi saṃsārasyāderabhāva ityubhayathāpyāderabhāva eveti vijñeyam ||1 ||",
  "SA10n1059:45": "atrāha - yadyāpi avarāgre na staḥ saṃsārasya,",
  "SA10n1059:46": "tathāpi madhyamasti,",
  "SA10n1059:47": "apratiṣedhāt |",
  "SA10n1059:48": "tataśca asti saṃsāro madhyasadbhāvāt |",
  "SA10n1059:49": "iha yannāsti,",
  "SA10n1059:50": "na tasya madhyamasti tadyathā kūrmaromaprāvaraṇasyeti |",
  "SA10n1059:51": "hāsyaḥ khalvasi |",
  "SA10n1059:52": "nanu ca bhoḥ,",
  "SA10n1059:53": "naivāgraṃ nāvaraṃ yasya tasya madhyaṃ kuto bhavet |",
  "SA10n1059:54": "agramiti ādiḥ,",
  "SA10n1059:55": "pūrvam,",
  "SA10n1059:56": "prathamam ucyate |",
  "SA10n1059:57": "avaramiti avasānam,",
  "SA10n1059:58": "antaḥ,",
  "SA10n1059:59": "vyavaccheda ucyate |",
  "SA10n1059:60": "yasya saṃsārasya ādirantaśca pratiṣiddhaḥ,",
  "SA10n1059:61": "tasya kuto madhyaṃ bhaviṣyati?",
  "SA10n1059:62": "tataśca saṃjñāmātraka meva viparyāsaparavaśamānasānāṃ saṃsāraḥ ādimadhyāvasānavirahitatvādākāśavadalātacakrādivaditi bhāvaḥ |",
  "SA10n1059:63": "saṃsārābhāvācca nāsti ātmeti |",
  "SA10n1059:64": "yata evaṃ saṃsārasyādimadhyāvasānāni na santi,",
  "SA10n1059:65": "ata eva saṃsārābhāvājjātijarāmaraṇādīnāṃ pūrvāparasahakramā api naiva santītyāha -",
  "SA10n1059:66": "tasmānnātropapadyante pūrvāparasahakramāḥ ||2 ||",
  "SA10n1059:67": "yathā ca nopapadyante tathā pratipādayannāha -",
  "SA10n1059:68": "pūrvaṃ jātiryadi bhavejjarāmaraṇamuttaram |",
  "SA10n1059:69": "nirjarāmaraṇā jātirbhavejjāyeta cāmṛtaḥ ||3 ||",
  "SA10n1059:70": "yadi pūrvaṃ jātirbhavet,",
  "SA10n1059:71": "tadā maraṇasahitā syāt |",
  "SA10n1059:72": "na ca jarādirahitā jātiryujyate,",
  "SA10n1059:73": "asaṃskṛtatvaprasaṅgāt |",
  "SA10n1059:74": "jarāmaraṇarahitasya bhāvasya jātau parikalpyamānāyāmanyatra amṛtasyaiva devadattasya prathamamiha jātiḥ parikalpyamānā syāt |",
  "SA10n1059:75": "tataśca ādimān saṃsāraḥ syādahetukadoṣaśca |",
  "SA10n1059:76": "abhūvaḥ matītamadhvānam,",
  "SA10n1059:77": "ityevaṃ pūrvāntakalpanā ca na syāt |",
  "SA10n1059:78": "abhūtvā ca pūrvaṃ paścādihotpādaḥ syāt ||",
  "SA10n1059:79": "atha syāt - āmrādīnāṃ yathā pūrvaṃ vināpi jarāmaraṇasaṃbandhāt prathamameva utpādo dṛṣṭaḥ,",
  "SA10n1059:80": "evamātmāno'pīti |",
  "SA10n1059:81": "naivam |",
  "SA10n1059:82": "sādhyasamatvāt |",
  "SA10n1059:83": "āmrādīnāmapi hi svabījanirodhe samutpadyamānatvāt nānyatrāvinaṣṭānāmutpāda iti samametat pūrveṇa ||",
  "SA10n1059:84": "atha syāt - anyadeva vṛkṣādbījam,",
  "SA10n1059:85": "ato'nyatrāvināśapūrvaka eva vṛkṣasyotpāda iti naivam |",
  "SA10n1059:86": "kāryakāraṇayoranyatvasyāsiddhatvāt |",
  "SA10n1059:87": "tathā ca vakṣyati -",
  "SA10n1059:88": "pratītya yadyadbhavati na hi tāvattadeva tat |",
  "SA10n1059:89": "na cānyadapi tattasmānnocchinnaṃ nāpi śāśvatam ||",
  "SA10n1059:90": "na ca bījādvṛkṣasyānyatvam |",
  "SA10n1059:91": "ataḥ sādhyasamametat |",
  "SA10n1059:92": "yataśca anyatrāmṛtasya ihotpādo nāsti,",
  "SA10n1059:93": "na pūrvaṃ jātirabhyupeyā ||3 ||",
  "SA10n1059:94": "atha pūrvaṃ jarāmaraṇam,",
  "SA10n1059:95": "paścājjātiḥ, evamapi -",
  "SA10n1059:96": "paścājjātiryadi bhavejjarāmaraṇamāditaḥ |",
  "SA10n1059:97": "ahetukamajātasya syājjarāmaraṇaṃ katham ||4 ||",
  "SA10n1059:98": "jātipratyayaṃ jarāmaraṇamiti vacanājjātihetukaṃ jarāmaraṇamuktaṃ bhagavatā |",
  "SA10n1059:99": "yadi etatpūrvaṃ syāttadā nirhetukaṃ syāt |",
  "SA10n1059:100": "tasmānna yuktametat |",
  "SA10n1059:101": "yato'pyuktam -",
  "SA10n1059:102": "yatha ukkhitte loḍhammi ukkheve atthi kāraṇaṃ |",
  "SA10n1059:103": "ṣaḍane kāraṇaṃ ṇatthi aṇṇaṃ ukkhevakāraṇā || iti |",
  "SA10n1059:104": "yathāṣyatrotkṣepaḥ patanakāraṇaṃ nānyat ,",
  "SA10n1059:105": "evamihāpi jātimevakāraṇatvena vināśasya varṇayāmo nānyat ,",
  "SA10n1059:106": "iti nāstyahetukatā vināśasya |",
  "SA10n1059:107": "jātihetukatvāccāsyodgamanameva vināśasya heturiti kṛtvā eṣāpi gāthā sunītā bhavati -",
  "SA10n1059:108": "evime saṃkhatā dhammā saṃbhavanti sakāraṇā |",
  "SA10n1059:109": "sa bhāva eva dhammāṇaṃ yaṃ vibhonti samuggatā ||",
  "SA10n1059:110": "iti ||4 ||",
  "SA10n1059:111": "idānīṃ sahabhāvenāpi jātijarāmaraṇānāmasadbhāvaṃ pratipādayannāha -",
  "SA10n1059:112": "na jarāmaraṇenaiva jātiśca saha yujyate |",
  "SA10n1059:113": "mriyeta jāyamānaśca syāccāhetukatobhayoḥ ||5 ||",
  "SA10n1059:114": "yadi sahabhāvo jātijarāmaraṇānāṃ syāt,",
  "SA10n1059:115": "tadā jāyamānasya maraṇaṃ syāt |",
  "SA10n1059:116": "na caitadyuktam |",
  "SA10n1059:117": "na ca parasparaviruddhatvādālokāndhakāravadekakālatā yuktā |",
  "SA10n1059:118": "na caivaṃ loke dṛṣṭaṃ yajjāyamāna eva mriyate iti |",
  "SA10n1059:119": "api ca |",
  "SA10n1059:120": "ahetukatvaṃ jātyādīnāṃ sahabhāvakalpanāyāṃ syāt |",
  "SA10n1059:121": "na hi sahabhūtayoḥ savyetaragoviṣāṇayoranyonyahetukatā dṛṣṭeti na yuktametat ||5 ||",
  "SA10n1059:122": "tadevam -",
  "SA10n1059:123": "yatra na prabhavantyete pūrvāparasahakramāḥ |",
  "SA10n1059:124": "prapañcayanti tāṃ jātiṃ tajjarāmaraṇaṃ ca kim ||6 ||",
  "SA10n1059:125": "yasyāṃ jātau yatra jarāmaraṇe ete pūrvāparasahakramāḥ na santi,",
  "SA10n1059:126": "tāṃ jātimanupalabhamānā āryāḥ kiṃ prapañcayanti?",
  "SA10n1059:127": "kiṃśabdo'saṃbhave |",
  "SA10n1059:128": "naiva prapañcayantītyarthaḥ |",
  "SA10n1059:129": "athavā |",
  "SA10n1059:130": "evamavidyamāneṣu jātyādiṣu tāṃ jātibhavidyamānāṃ bālāḥ kiṃ prapañcayanti tacca jarāmaraṇaṃ yanna saṃvidyate?",
  "SA10n1059:131": "tasmādavastuka eva bālānāṃ prapañca ityabhiprāyaḥ ||6 ||",
  "SA10n1059:132": "yathā ca saṃsārasya pūrvā koṭirnāsti,",
  "SA10n1059:133": "evamanyeṣāmapi bhāvānāmityāha -",
  "SA10n1059:134": "kāryaṃ ca kāraṇaṃ caiva lakṣyaṃ lakṣaṇameva ca |",
  "SA10n1059:135": "vedanā vedakaścaiva santyarthā ye ca kecana ||7 ||",
  "SA10n1059:136": "pūrvā na vidyate koṭiḥ saṃsārasya na kevalam |",
  "SA10n1059:137": "sarveṣāmapi bhāvānāṃ pūrvā koṭirna vidyate ||8 ||",
  "SA10n1059:138": "tatra yadi pūrvaṃ kāraṇaṃ paścātkāryaṃ syāt,",
  "SA10n1059:139": "akāryakaṃ kāraṇaṃ nirhetukaṃ syāt |",
  "SA10n1059:140": "atha pūrvaṃ kāryaṃ paścātkāraṇam,",
  "SA10n1059:141": "evamapi kāraṇātpūrvaṃ kāryaṃ nirhetukameva syāt |",
  "SA10n1059:142": "atha yugapatkāryakāraṇe syātām,",
  "SA10n1059:143": "evamubhayamapyahetukaṃ syāt |",
  "SA10n1059:144": "evaṃ lakṣyalakṣaṇe vedanāvedakau ca yojyau |",
  "SA10n1059:145": "na ca kevalaṃ saṃsārasya vyākhyānena kāryakāraṇādikaṃ vyākhyātaṃ veditavyam,",
  "SA10n1059:146": "api ca ye'pyante padārthā jñānajñeyapramāṇaprameyasādhanasādhyāvayavāvayaviguṇaguṇyādayaḥ,",
  "SA10n1059:147": "teṣāmapi pūrvā koṭirna vidyata iti yojyam ||",
  "SA10n1059:148": "ata eva āryaratnameghasūtre āryasarvanīvaraṇaviṣkambhiṇā mahābodhisattvena bhagavān stutaḥ -",
  "SA10n1059:149": "ādiśāntā hyanutpannāḥ prakṛtyaiva ca nirvṛtāḥ |",
  "SA10n1059:150": "dharmāste vivṛtā nātha dharmacakrapravartane || iti",
  "SA10n1059:151": "tathā -",
  "SA10n1059:152": "ādita śūnya anāgata dharmā",
  "SA10n1059:153": "no gata asthita sthānaviviktāḥ |",
  "SA10n1059:154": "nityamasāraka māyasabhāvāḥ",
  "SA10n1059:155": "śuddha viśuddha nabhopama sarvi ||",
  "SA10n1059:156": "yaṃ ca pabhāṣati dharma jinasya",
  "SA10n1059:157": "taṃ ca na paśyati so'kṣayatāya |",
  "SA10n1059:158": "ādinirātma nisattvimi dharmā -",
  "SA10n1059:159": "stāṃśca ca pabhāṣati no ca kṣapeti |",
  "SA10n1059:160": "kalpita buccati kalpitamātraṃ",
  "SA10n1059:161": "antu na labhyati saṃsaramāṇe |",
  "SA10n1059:162": "koṭi alakṣaṇa yā puri āsī -",
  "SA10n1059:163": "deti anāgati pratyayatāye ||",
  "SA10n1059:164": "karma kriyā ca pravartati evaṃ",
  "SA10n1059:165": "hīnautkṛṣṭatayā samudenti |",
  "SA10n1059:166": "jaḍḍaka dharma sadā prakṛtīye",
  "SA10n1059:167": "śūnya nirātma vijānatha sarvān ||",
  "SA10n1059:168": "ityādi |||",
  "SA10n1059:169": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1059:170": "pūrvāparakoṭiparīkṣā nāmaikādaśamaṃ prakaraṇam ||"
}