{
  "SA08n981:0": "(22)dānavargaḥ",
  "SA08n981:1": "śuddhāśuddhadānaparibhāṣā",
  "SA08n981:2": "guṇadvādaśasaṃyuktaṃ malairdvādaśabhirvinā |",
  "SA08n981:3": "dānaṃ bhavati śuddhaṃ tad viparītaṃ sakalmaṣam ||1 ||",
  "SA08n981:4": "dānarahitā eva puruṣādhamāḥ",
  "SA08n981:5": "devānāmatha (vā)",
  "SA08n981:6": "nṛṇāṃ dhanasya balamuttamam |",
  "SA08n981:7": "dānena rahitā pāde patanti puruṣādhamāḥ ||2 ||",
  "SA08n981:8": "lobhamātsaryamalināḥ putradāravaśānugāḥ |",
  "SA08n981:9": "manujā nidhanaṃ yānti kevalāhārakāṃkṣiṇaḥ ||3 ||",
  "SA08n981:10": "lobhagranthivimokṣāya yāñcāvṛkṣakṣayāya ca |",
  "SA08n981:11": "tamonicayanāśāya pradānamiha dīyate ||4 ||",
  "SA08n981:12": "dātā paralokaṃ gacchati",
  "SA08n981:13": "aghatāṃ carate dānaṃ dātāpi tadanantaram |",
  "SA08n981:14": "mārgasandarśavad dānaṃ paralokaṃ samṛcchati ||5 ||",
  "SA08n981:15": "dānāmbhasi narāḥ snātvā śīlormiparibhāvite |",
  "SA08n981:16": "jñānavistīrṇa(vimalaṃ)",
  "SA08n981:17": "pāraṃ duḥkhasya yānti vai ||6 ||",
  "SA08n981:18": "doṣanāśakāḥ trayo dīpāḥ",
  "SA08n981:19": "puruṣeṇa trayo dīpāḥ prajvālyā hitamicchatā |",
  "SA08n981:20": "dānaṃ śīlaṃ tathā jñānamete doṣavināśakāḥ ||7 ||",
  "SA08n981:21": "tṛṣṇāvivarṇā durgandhivitarkormijhaṣākule |",
  "SA08n981:22": "duḥkhārṇave plutā hyete jñānaśīleṣu rakṣitāḥ ||8 ||",
  "SA08n981:23": "kleśasya bheṣajaṃ dānaṃ,",
  "SA08n981:24": "śīlaṃ, jñānam",
  "SA08n981:25": "kleśavyādhinihantārastrayo vai bheṣajāḥ smṛtāḥ |",
  "SA08n981:26": "dānaṃ śīlaṃ tathā jñānamete nityaṃ sukhāvahāḥ ||9 ||",
  "SA08n981:27": "pramādaviṣamaṃ (cittaṃ)",
  "SA08n981:28": "saṃkalpakuṭilaṃ laghu |",
  "SA08n981:29": "vadhyate bandhanairetaistribhirjñānādibhirnṛṇām ||10 ||",
  "SA08n981:30": "doṣāgnibhiḥ (sadā)",
  "SA08n981:31": "pluṣṭo yairidaṃ dahyate tadā |",
  "SA08n981:32": "dānādijñānayogena hatvā gacchati nirvṛtim ||11 ||",
  "SA08n981:33": "na dāna-jñāna śīleṣu yeṣāṃ sammiśritā matiḥ |",
  "SA08n981:34": "te nityaduḥkhitāḥ sattvāḥ sukhaṃ teṣāṃ na vidyate ||12 ||",
  "SA08n981:35": "dātāro mātsaryamalavarjitā bhavanti",
  "SA08n981:36": "adānavrīḍitasukhāścittadoṣeṇa vañcitāḥ |",
  "SA08n981:37": "bhavanti vibudhāḥ hitvā tasmād dānaparo bhavet ||13 ||",
  "SA08n981:38": "dānotkarṣakramairyuktāḥ mātsaryamalavarjitāḥ |",
  "SA08n981:39": "bhavanti hṛṣṭamanaso devāḥ krīḍāparāyaṇāḥ ||14 ||",
  "SA08n981:40": "kṣutpipāsāmayo vahnirya pradhānaṃ pradhāvati |",
  "SA08n981:41": "mātsarya vai phalaṃ sarva taduktaṃ tattvabuddhibhiḥ ||15 ||",
  "SA08n981:42": "dānapraśaṃsā",
  "SA08n981:43": "yo dadāti sukhaṃ tasya nīyate jāyate sukham |",
  "SA08n981:44": "sukhaṃ bhavati dānāddhi tasmād dānaṃ praśasyate ||16 ||",
  "SA08n981:45": "lokālokakaraṃ dānaṃ gacchantamanugacchati |",
  "SA08n981:46": "gataṃ ca mantradānena yujyate bhadravatsalaiḥ ||17 ||",
  "SA08n981:47": "avisaṃvādakaṃ sthānametaduktaṃ tathāgataiḥ |",
  "SA08n981:48": "avisaṃvādakatvācca nityaṃ dānaparo bhavet ||18 ||",
  "SA08n981:49": "dānī bhavārṇavaṃ tarati",
  "SA08n981:50": "mātsaryāriṃ vinirjitya kṛtvā cittaṃ śubhānvitam |",
  "SA08n981:51": "ye prayacchanti dānāni te taranti bhavārṇavam ||19 ||",
  "SA08n981:52": "kṣayaistu trividhairdānaṃ triṣukāraṃ tridhā'rjitam |",
  "SA08n981:53": "tasya kṣatānvitasyaivaṃ phalaṃ dṛṣṭaṃ tricakṣuṣā ||20 ||",
  "SA08n981:54": "kaḥ mārgaḥ sukhāvahaḥ?",
  "SA08n981:55": "dānamādau sadā deyaṃ śīlaṃ labhyaṃ prayatnataḥ |",
  "SA08n981:56": "tṛṣṇā jñānena hantavyā mārga eṣa sukhāvahaḥ ||21 ||",
  "SA08n981:57": "anityā pāpikā tṛṣṇā lokasyāhitakārikā |",
  "SA08n981:58": "na śakyaṃ tadvinā śreyaḥ prāptuṃ padamanuttamam ||22 ||",
  "SA08n981:59": "adānasya pariṇāmaḥ",
  "SA08n981:60": "adāne na manaḥ kārya nityaṃ dānarato bhavet |",
  "SA08n981:61": "adānāt kṣutpipāsābhyāṃ dahyate pretabhūmiṣu ||23 ||",
  "SA08n981:62": "dānena śīlarakṣā sadā kāryā",
  "SA08n981:63": "rājā bhavati dānena cakravartī sudhārmikaḥ |",
  "SA08n981:64": "dānabhūmiṃ samāśritya śīlaṃ rakṣanti paṇḍitāḥ ||24 ||",
  "SA08n981:65": "śīlavānapi kālajño'jñānād (vai)",
  "SA08n981:66": "parimucyate |",
  "SA08n981:67": "duḥkhanairyāṇiko mārgaḥ śasto'yaṃ munipuṃgavaiḥ ||25 ||",
  "SA08n981:68": "taṃ viditvā mahāvīro nityaṃ dānarato bhavet |",
  "SA08n981:69": "adā(nā)dapi deveṣu devā hi na sukhā matāḥ ||26 ||",
  "SA08n981:70": "dānī yatra kutrāpi vasan sukhī bhavati",
  "SA08n981:71": "ājanmavipine martyā bhavanti sukhabhāginaḥ |",
  "SA08n981:72": "dānasya tatphalaṃ sarvacetanābhāvitasya hi ||27 ||",
  "SA08n981:73": "tiryakṣvapi samutpannā bhavanti sukhabhāginaḥ |",
  "SA08n981:74": "tatsarva dānajaṃ saukhyaṃ kathayanti manīṣiṇaḥ ||28 ||",
  "SA08n981:75": "yat pretāḥ pretabhavane bhavatyākārabhojinaḥ |",
  "SA08n981:76": "svayaṃ kṛtasya dānasya phalaṃ bhavati tādṛśam ||29 ||",
  "SA08n981:77": "dānavirahitasya durdaśā bhavati",
  "SA08n981:78": "(na)dadyāt kṣutpipāse ca dahyante yena dehinaḥ |",
  "SA08n981:79": "sarvadā na tapastābhyāṃ phalaṃ bhavati śītalam ||30 ||",
  "SA08n981:80": "pramādī mṛtyusamaye dāhaṃ prāpnoti",
  "SA08n981:81": "pūrva pramādacārī yo na dānādiṣu vartate |",
  "SA08n981:82": "sa paścānmṛtyusamaye dahyate svena cetasā ||31 ||",
  "SA08n981:83": "dānasya phalam",
  "SA08n981:84": "priyo bhavati dānena cetasāmapi tuṣyati |",
  "SA08n981:85": "paścād bhavati sa śrīmān dānasya phalamīdṛśam ||32 ||",
  "SA08n981:86": "yatra dānādi cittasyāstyupabhogāya sarvadā |",
  "SA08n981:87": "tatra nirdhanataiṣā vā dayayā parirakṣitam ||33 ||",
  "SA08n981:88": "yad bhujyate sadā cittaṃ gurubhyaścāpi dīyate |",
  "SA08n981:89": "yad vanaṃ śobhanaṃ dṛṣṭaṃ viparītaṃ yathā tṛṇam ||34 ||",
  "SA08n981:90": "durbalānāṃ sadārtānāṃ sattvānāṃ cakṣuranvitam |",
  "SA08n981:91": "dānaṃ niḥkalpasaṃyantramasmiṃlloke paratra ca ||35 ||",
  "SA08n981:92": "manuṣyabhūmau dānasya phalam",
  "SA08n981:93": "manuṣyabhūmau dānāni dattvā yānti śubhāṃ gatim |",
  "SA08n981:94": "na devā dānapatayaḥ phalabhūmirasau matā ||36 ||",
  "SA08n981:95": "karmamāhātmyam",
  "SA08n981:96": "karmabhūmirmanuṣyāṇāṃ phalabhūmiḥ surālayaḥ |",
  "SA08n981:97": "karmāyattaṃ phalaṃ sarva na phalaṃ syādahetukam ||37 ||",
  "SA08n981:98": "ko mṛtaiḥ samaḥ?",
  "SA08n981:99": "dhyānādhyayananirmukto dānaśīlavivarjitaḥ |",
  "SA08n981:100": "suvarṇakaṃkaṇairyukto jīvannapi mṛtaiḥ samaḥ ||38 ||",
  "SA08n981:101": "sa jīvati hi loke'smin yo dharmamanuvartate |",
  "SA08n981:102": "dharmamūḍhaḥ sadā mūḍho jīvannapi mṛtaiḥ samaḥ ||39 ||",
  "SA08n981:103": "ajñānī tu bāliśa eva",
  "SA08n981:104": "manuṣyacarmaṇā channastiryag bhavati bāliśaḥ |",
  "SA08n981:105": "yasya jñānapradīpena hṛdayaṃ nāvabhāsitam ||40 ||",
  "SA08n981:106": "bhavatyetāvatā puruṣaḥ yaḥ śīlamanuvartate |",
  "SA08n981:107": "śīlabhraṣṭaḥ pumān sarvaścābhistutyo'parākramaḥ ||41 ||",
  "SA08n981:108": "dānahīnaḥ pretavigrahavān",
  "SA08n981:109": "dānahīnaḥ pramādī (ca)",
  "SA08n981:110": "pāpacārī calendriyaḥ |",
  "SA08n981:111": "nāsau martya iti jñeyaḥ preto vigrahavānayam ||42 ||",
  "SA08n981:112": "jñānena hīno mṛta eva",
  "SA08n981:113": "jñānaśīlavinirmukto dānaratnavivarjitaḥ |",
  "SA08n981:114": "jīvamāno'pi puruṣo mṛta ityabhidhīyate ||43 ||",
  "SA08n981:115": "ko devaḥ?",
  "SA08n981:116": "dānaśīlatapodhyānād vīryasmṛtisamādhimān |",
  "SA08n981:117": "puruṣaḥ puruṣaireje devairapi sa vandyate ||44 ||",
  "SA08n981:118": "guṇavāṃstu naro vandyaḥ nirguṇaḥ paśubhiḥ samaḥ |",
  "SA08n981:119": "guṇāguṇavidhijño yaḥ sa deva iti kathyate ||45 ||",
  "SA08n981:120": "keṣāṃ saphalaṃ jīvanam?",
  "SA08n981:121": "sujīvitaṃ bhavettasya yasya tyāge sthitaṃ manaḥ |",
  "SA08n981:122": "nahi tyāgavinirmuktaṃ jīvitaṃ jīvanaṃ matam ||46 ||",
  "SA08n981:123": "dānaṃ nityaṃ sukhāvaham",
  "SA08n981:124": "pañcagatyupapannānāṃ sattvānāṃ svena karmaṇā |",
  "SA08n981:125": "mātṛvat pitṛvad dṛṣṭaṃ dānaṃ nityaṃ sukhāvaham ||47 ||",
  "SA08n981:126": "dānaratā bhavasaṅkaṭānmucyante",
  "SA08n981:127": "etāṃ bhūmimavasthāpya sattvo dānarato bhavet |",
  "SA08n981:128": "dānaśīlaratā nityaṃ mucyante bhavasaṅkaṭāt ||48 ||",
  "SA08n981:129": " ||iti dānavargo dvāviṃśaḥ ||"
}