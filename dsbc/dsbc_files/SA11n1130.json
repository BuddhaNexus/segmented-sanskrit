{
  "SA11n1130:0": "ātmabhāvapariśuddhiparicchedaścaturdaśaḥ |",
  "SA11n1130:1": "uktāni smṛtyupasthānāni |",
  "SA11n1130:2": "evaṃ yogyacitto daśasu dikṣu śeṣasya jagato duḥkhasāgaroddharaṇābhisaṃbodhyupāyo vyomaparyantatraikālyasarvadharmavaśavartitvāyaiva tu punaḥ sarvadharmaśūnyatāmavataret |",
  "SA11n1130:3": "evaṃ hi pudgalaśūnyatā siddhā bhavati |",
  "SA11n1130:4": "tataśca chinnamūlatvāt kleśā na samudācaranti ||",
  "SA11n1130:5": "yathoktamāryatathāgataguhyasūtre- tadyathāpi nāma śāntamate vṛkṣasya mūlacchinnasya sarvaśākhāpatrapalāśāḥ śuṣyanti,",
  "SA11n1130:6": "evameva śāntamate satkāyadṛṣṭayupaśamātsarvakleśā upaśāmyantīti ||",
  "SA11n1130:7": "śūnyatābhāvanānuśaṃsāstvaparyantāḥ ||",
  "SA11n1130:8": "yathā tāvaccandrapradīpasūtre-",
  "SA11n1130:9": "so'sau śikṣa na jātu trasatī[ oṣirī?] sugatānāṃ",
  "SA11n1130:10": "so'sau śūru na jātu istriṇāṃ vaśametī |",
  "SA11n1130:11": "so'sau śāsani prīti vindate sugatānāṃ",
  "SA11n1130:12": "yo'sau dharmasvabhāva jānatī supraśāntam ||",
  "SA11n1130:13": "so'sau neha cireṇa bheṣya(te)",
  "SA11n1130:14": "dvipadendraḥ",
  "SA11n1130:15": "so'sau vaidya bhiṣak bheṣyate sukhadātā |",
  "SA11n1130:16": "so'sau udvari śalya sarvaśo dukhitānāṃ",
  "SA11n1130:17": "yo'sau dharmasvabhāva jānatī supraśāntam ||",
  "SA11n1130:18": "so'sau kṣāntibalena udgato naracandraḥ",
  "SA11n1130:19": "so'sau loṣṭakadaṇḍatāḍito na kupyī |",
  "SA11n1130:20": "so'sau chidyati aṅgamaṅgaśo na ca kṣumyo |",
  "SA11n1130:21": "yo'sau dharmasvabhāva jānati supraśāntam ||",
  "SA11n1130:22": "nāsau durgatiṣū patiṣyatī anuvyañjana",
  "SA11n1130:23": "nityaṃ lakṣaṇadhāri bheṣyatī abhirūpaḥ |",
  "SA11n1130:24": "pañco tasya abhijña bhāvitā imi nityaṃ",
  "SA11n1130:25": "purataḥ so sugatāna sthāsyatī sa ca śūraḥ || ityādi ||",
  "SA11n1130:26": "bhagavatyāmapyuktam- punaraparaṃ śāriputra bodhisattvena mahāsattvena buddhakāyaṃ niṣpādayitukāmena dvātriṃśanmahāpuruṣalakṣaṇānyaśītiṃ cānuvyañjanāni pratilabdhukāmena sarvatra jātau jātismaratāṃ bodhicittāvipraṇāśatāṃ bodhisattvacaryāsaṃpramoṣatāṃ pratilabdhukāmena sarvapāpamitrapāpasahāyān vivarjayitukāmena sarvabuddhabodhisattvakalyāṇamitrāṇyārāgayitukāmena sarvamāramārakāyikadevatā nirjetukāmena sarvāvaraṇīyāni śodhayitukāmena sarvadharmānāvaraṇatāṃ pratilabdhukāmena prajñāpāramitāyāṃ śikṣitavyam |",
  "SA11n1130:27": "punaraparaṃ śāriputra bodhisattvena mahāsattvena ye daśasu dikṣu buddhā bhagavantastiṣṭhanti,",
  "SA11n1130:28": "te me varṇaṃ bhāveran iti prajñāpāramitāyāṃ śikṣitavyam |",
  "SA11n1130:29": "punaraparaṃ śāriputra bodhisattvena mahāsattvena ekacittotpādena pūrvasyāṃ diśi gaṅgānadīvālukopamān lokadhātūn samatikrāmitukāmena |",
  "SA11n1130:30": "peyālaṃ |",
  "SA11n1130:31": "evaṃ sarvadikṣu prajñāpāramitāyāṃ śikṣitavyam |",
  "SA11n1130:32": "ityādyativistaraḥ ||",
  "SA11n1130:33": "tatra yathā nirātmānaśca sarvadharmāḥ,",
  "SA11n1130:34": "karmaphalasaṃbandhāvirodhaśca niḥsvabhāvatā ca,",
  "SA11n1130:35": "yathādṛṣṭasarvadharmāvirodhaśca,",
  "SA11n1130:36": "tathā pitṛputrasamāgame darśitam- ṣaḍdhāturayaṃ mahārāja puruṣaḥ ṣaṭsparśāyatanaḥ aṣṭādaśamanaupavicāraḥ |",
  "SA11n1130:37": "ṣaḍdhāturayaṃ mahārāja puruṣa iti na khalu punaretadyuktam-kiṃ vaitatpratītyoktaṃ ṣaḍime mahārāja dhātavaḥ |",
  "SA11n1130:38": "katame ṣaṭ? tadyathā pṛthivīdhāturabdhātustejodhāturvāyudhāturākāśadhāturvijñānadhātuśca,",
  "SA11n1130:39": "ime mahārāja ṣaḍdhātavaḥ |",
  "SA11n1130:40": "yāvat ṣaḍimāni mahārāja sparśāyatanāni |",
  "SA11n1130:41": "katamāni ṣaṭ?",
  "SA11n1130:42": "cakṣuḥ sparśāyatanaṃ rūpāṇāṃ darśanāya |",
  "SA11n1130:43": "śrotraṃ sparśāyatanaṃ śabdānāṃ śravaṇāya |",
  "SA11n1130:44": "ghrāṇaṃ sparśāyatanaṃ gandhānāmāghrāṇāya |",
  "SA11n1130:45": "jihvā sparśāyatanaṃ rasānāmāsvādanāya |",
  "SA11n1130:46": "kāyaḥ sparśāyatanaṃ spraṣṭavyānāṃ sparśanāya |",
  "SA11n1130:47": "manaḥ sparśāyatanaṃ dharmāṇāṃ vijñānāya |",
  "SA11n1130:48": "imāni ca mahārāja ṣaṭsparśāyatanāni ||",
  "SA11n1130:49": "pe ||",
  "SA11n1130:50": "aṣṭādaśeme mahārāja manaupavicārāḥ |",
  "SA11n1130:51": "katame'ṣṭādaśa?",
  "SA11n1130:52": "iha puruṣaścakṣuṣā rūpāṇi dṛṣṭvā saumanasyadaurmanasyopekṣāsthānīyānyupavicarati |",
  "SA11n1130:53": "evaṃ śrotrādiṣu vācyam |",
  "SA11n1130:54": "tena pratyekamindriyaṣaṭkena saumanasyāditrayāṇāṃ bhedā[da]ṣṭādaśa manaupavicārā bhavanti |",
  "SA11n1130:55": "peyālaṃ |",
  "SA11n1130:56": "katamaśca mahārāja ādhyātmikaḥ pṛthivīdhātuḥ?",
  "SA11n1130:57": "yatkiṃcidasmin kāye'dhyātmaṃ kakkhaṭatvaṃ kharagatamupāttam |",
  "SA11n1130:58": "tatpunaḥ katamat? tadyathā |",
  "SA11n1130:59": "keśā romāṇi nakhā dantā ityādi |",
  "SA11n1130:60": "ayamucyate ādhyātmikaḥ pṛthivīdhātuḥ ||",
  "SA11n1130:61": "katamaśca mahārāja bāhyaḥ pṛthivīdhātuḥ?",
  "SA11n1130:62": "yatkiṃcid bāhyaṃ kakkhaṭatvaṃ kharagatamanupāttam,",
  "SA11n1130:63": "ayamucyate bāhyaḥ pṛthivīdhātuḥ |",
  "SA11n1130:64": "tatra mahārāja ādhyātmikaḥ pṛthivīdhaturutpadyamāno na kutaścidāgacchati,",
  "SA11n1130:65": "nirudhyamāno na kkacitsaṃnicayaṃ gacchati |",
  "SA11n1130:66": "bhavati mahārāja sa samayo yatstrī adhyātmamahaṃ strīti kalpayati |",
  "SA11n1130:67": "sā adhyātmamahaṃ strīti kalpayitvā bahirdhā puruṣaṃ puruṣa iti kalpayati |",
  "SA11n1130:68": "sā bahirdhā puruṣaṃ puruṣa iti kalpayitvā saṃraktā satī bahirdhā puruṣeṇa sārdhaṃ saṃyogamākāṅkṣate |",
  "SA11n1130:69": "puruṣo'pyadhyātmaṃ puruṣo'smīti kalpayatīti pūrvavat |",
  "SA11n1130:70": "tayoḥ saṃyogākāṅkṣayā saṃyogo bhavati |",
  "SA11n1130:71": "saṃyogapratyayātkalalaṃ jāyate |",
  "SA11n1130:72": "tatra mahārāja yaśca saṃkalpo yaśca saṃkalpayitā,",
  "SA11n1130:73": "ubhayametanna saṃvidyate |",
  "SA11n1130:74": "striyāṃ strī na saṃvidyate |",
  "SA11n1130:75": "puruṣe puruṣo na saṃvidyate |",
  "SA11n1130:76": "iti hyasannasadbhūtaḥ saṃkalpo jātaḥ |",
  "SA11n1130:77": "so'pi saṃkalpaḥ svabhāvena na saṃvidyate |",
  "SA11n1130:78": "yathā saṃkalpastathā saṃyogo'pi |",
  "SA11n1130:79": "kalalamapi svabhāvena na saṃvidyate |",
  "SA11n1130:80": "yaśca svabhāvato na saṃvidyate,",
  "SA11n1130:81": "tatkathaṃ kakkhaṭatvaṃ janayiṣyati?",
  "SA11n1130:82": "iti hi mahārāja saṃkalpaṃ jñātvā kakkhaṭatvaṃ veditavyam |",
  "SA11n1130:83": "[yathā] kakkhaṭatvamutpadyamānaṃ na kutaścidāgacchati,",
  "SA11n1130:84": "nirudhyamānaṃ na kkacitsaṃnicayaṃ gacchatīti |",
  "SA11n1130:85": "bhavati mahārāja samayo yadayaṃ kāyaḥ śmaśānaparyavasāno bhavati |",
  "SA11n1130:86": "tasya tatkakkhaṭatvaṃ saṃklidyamānaṃ nirudhyamānaṃ na pūrvāṃ diśaṃ gacchati,",
  "SA11n1130:87": "na dakṣiṇāṃ na paścimāṃ nottarāṃ nordhvaṃ nādho na tu vidiśaṃ gacchati |",
  "SA11n1130:88": "evaṃ mahārāja ādhyātmikaḥ pṛthivīdhāturdraṣṭavyaḥ |",
  "SA11n1130:89": "bhavati mahārāja sa samayo yadākāśībhūte lokasaṃniveśe brāhmaṃ vimānaṃ saṃtiṣṭhate mahāratnamayam |",
  "SA11n1130:90": "tanmahārāja kakkhaṭatvamutpadyamānaṃ na kutaścidāgacchati |",
  "SA11n1130:91": "cakravālamahācakravālāḥ saṃtiṣṭhante dṛḍhāḥ sārā ekaghanā vajramayāḥ |",
  "SA11n1130:92": "teṣāmapi kakkhaṭatvamutpadyamānaṃ na kutaścidāgacchati |",
  "SA11n1130:93": "sumeravaḥ parvatarājāno yugaṃdharā nirmidharā īśādhārā yāvatkālaparvatāḥ saṃtiṣṭhante |",
  "SA11n1130:94": "sarvaśca trisāhastramahāsāhastro lokadhātuḥ saṃtiṣṭhate |",
  "SA11n1130:95": "caturaśītiryojanasahastrāṇyudvedhena,",
  "SA11n1130:96": "madhye cāṣṭaṣaṣṭiṃ yojanaśatasahastraṃ mahāpṛthivī saṃtiṣṭhate |",
  "SA11n1130:97": "tadapi mahārāja kakkhaṭatvaṃ samudāgacchat na kutaścidāgacchati |",
  "SA11n1130:98": "bhavati mahārāja sa samayo yadā ayaṃ lokaḥ saṃvartate |",
  "SA11n1130:99": "tadeyaṃ mahāpṛthivī agninā vā dahyate,",
  "SA11n1130:100": "adbhirvā midyate,",
  "SA11n1130:101": "vāyunā vā vikīryate |",
  "SA11n1130:102": "tasyā agninā dahyamānāyā maṣirapi na prajñāyate |",
  "SA11n1130:103": "tadyathāpi nāma sarpiṣo vā tailasya vā agninā dahyamānasya na maṣirna chārikā prajñāyate,",
  "SA11n1130:104": "evameva asyāstrisāhastramahāsāhastrāyā lokadhātoragninā dahyamānāyā naiva maṣirna chārikā avaśiṣṭā prajñāyate |",
  "SA11n1130:105": "evamadbhirlavaṇavilayavadvāyunā vairambhavātābhihataśakuntavatpṛthivyāṃ na kiṃcidavaśiṣṭaṃ prajñāyata iti paṭhayate |",
  "SA11n1130:106": "tatra mahārāja pṛthivīdhatorutpādo'pi śūnyaḥ,",
  "SA11n1130:107": "vyayo'pi śūnyaḥ |",
  "SA11n1130:108": "utpanno'pi pṛthivīdhātuḥ svabhāvaśūnyaḥ |",
  "SA11n1130:109": "iti hi mahārāja pṛthivīdhātuḥ pṛthivīdhātutvena nopalabhyate'nyatra vyavahārāt |",
  "SA11n1130:110": "so'pi vyavahāro na strī na puruṣaḥ |",
  "SA11n1130:111": "evamevaitanmahārāja yathābhūtaṃ samyakprajñayā draṣṭavyam |",
  "SA11n1130:112": "tatra katamo'bdhātuḥ?",
  "SA11n1130:113": "yadidamasmin kāye'dhyātmaṃ pratyātmamāpaḥ abgatam |",
  "SA11n1130:114": "aptvaṃ snehaḥ |",
  "SA11n1130:115": "snehagataṃ snehatvaṃ dravyatvamupagatamupāttam |",
  "SA11n1130:116": "tatpunaḥ katamat?",
  "SA11n1130:117": "tadyathā aśru svedaḥ kheṭaḥ siṅghāṇakaṃ vasā lasīkā majjā medaḥ pittaṃ śleṣmā pūyaḥ śoṇitaṃ kṣīraṃ prastrāva ityādi |",
  "SA11n1130:118": "ayamucyate ādhyātmiko'bdhātuḥ |",
  "SA11n1130:119": "peyālaṃ |",
  "SA11n1130:120": "bhavati mahārāja sa samayo yatpriyaṃ dṛṣṭvā aśru pravartate |",
  "SA11n1130:121": "duḥkhena cābhyāhatasya dharmasaṃvegena vā aśru pravartate |",
  "SA11n1130:122": "vātena vā akṣi prasyandate |",
  "SA11n1130:123": "yāvatsa mahārāja abdhāturna kutaścidāgacchati |",
  "SA11n1130:124": "bhavati mahārāja sa samayo yadādhyātmiko'bdhātuḥ pariśuṣyati |",
  "SA11n1130:125": "sa pariśuṣyannirudhyamāno na kkacidgacchati |",
  "SA11n1130:126": "pe |",
  "SA11n1130:127": "vivartamāne khalu punarloke samantād dvātriṃśatpaṭalā abhraghanāḥ saṃtiṣṭhante |",
  "SA11n1130:128": "saṃsthāya sarvāvantaḥ trisāhastramahāsāhastraṃ lokadhātuṃ chādayanti |",
  "SA11n1130:129": "yataḥ pañcāntarakalpānīṣādhāro devo varṣati |",
  "SA11n1130:130": "evaṃ pañcagajaprameho devo varṣati |",
  "SA11n1130:131": "pañca acchinnadhāraḥ |",
  "SA11n1130:132": "pañca sthūlabindukaḥ |",
  "SA11n1130:133": "tata iyaṃ mahāpṛthivī yāvad brahmalokādudakena sphuṭā bhavati |",
  "SA11n1130:134": "sa mahārāja tāvān mahānabdhāturutpadyamāno na kutaścidāgacchati |",
  "SA11n1130:135": "bhavati mahārāja sa samayo yadayaṃ lokaḥ saṃvartate |",
  "SA11n1130:136": "saṃvartamāne khalu punarloke dvitīyasya sūryasya prādurbhāvo bhavati |",
  "SA11n1130:137": "dvitīyasya sūryasya loke prādurbhāvādutsāḥ sarāṃsi kunadyaśca śuṣyanti |",
  "SA11n1130:138": "evaṃ tṛtīyasya |",
  "SA11n1130:139": "mahotsā mahānadyaḥ |",
  "SA11n1130:140": "caturthasyānavataptaṃ mahāsaraḥ sarveṇa sarvamucchuṣyati |",
  "SA11n1130:141": "caturthasya sūryasya prādurbhāvānmahāsamudrasya yojanikamapyudakaṃ parikṣayaṃ paryādānaṃ gacchati |",
  "SA11n1130:142": "dviyojanikamapi tricatuḥpañcadaśaviṃśatitriṃśaccatvāriṃśatpañcāśadyojanikamapi yāvaccatvāriṃśadyojanasahastramudakamavaśiṣṭaṃ bhavati |",
  "SA11n1130:143": "yāvad dvitālamātram yāvatkaṇṭhamātram yāvadgoṣpadamātramudakamavaśiṣṭaṃ bhavatiṃ |",
  "SA11n1130:144": "bhavati mahārāja sa samayo yanmahāsamudre pṛthitapṛthitānyavaśiṣṭhāni bhavanti |",
  "SA11n1130:145": "peyālaṃ |",
  "SA11n1130:146": "bhavati mahārāja sa samayo yanmahāsamudre'ṅgulisnehamātramapyudakaṃ nāvaśiṣṭaṃ bhavati |",
  "SA11n1130:147": "sa mahārāja tāvānabdhāturnirudhyamāno na kkacidgacchati |",
  "SA11n1130:148": "pe |",
  "SA11n1130:149": "tasya khalu punarmahārāja abdhātorutpādo'pi śūnyaḥ,",
  "SA11n1130:150": "vyayo'pi śūnyaḥ |",
  "SA11n1130:151": "tiṣṭhannapi so'bdhātuḥ svabhāvaśūnyaḥ |",
  "SA11n1130:152": "iti hi mahārāja abdhāturabdhātutvenopalabhyate'nyatra vyavahāramātrāt |",
  "SA11n1130:153": "so'pi vyavahāro na strī na puruṣaḥ |",
  "SA11n1130:154": "pūrvavat ||",
  "SA11n1130:155": "pe ||",
  "SA11n1130:156": "ādhyātmikastejodhātuḥ katamaḥ?",
  "SA11n1130:157": "yatkiṃcidasmin kāye tejastejogatamūṣmagatamupagatamupāttam |",
  "SA11n1130:158": "tatpunaḥ katamat?",
  "SA11n1130:159": "yenāyaṃ kāya ātapyate saṃtapyate |",
  "SA11n1130:160": "yena vā asyāśitapītakhāditāni samyaksukhena paripākaṃ gacchati |",
  "SA11n1130:161": "yasya cotsadatvājjavarito jvarita iti saṃkhyāṃ gacchati |",
  "SA11n1130:162": "peyālaṃ bāhyastejodhātuḥ katamaḥ?",
  "SA11n1130:163": "yadbāhyaṃ tejastejogatamūṣmagatamupagatamupāttam |",
  "SA11n1130:164": "tatpunaḥ katamat?",
  "SA11n1130:165": "yanmanuṣyā araṇīsahagatebhyo garbhalasahagatebhyo vā gomayacūrṇena vā kāṃrpāsapicunā va samanveṣante |",
  "SA11n1130:166": "yadutpannaṃ grāmamapi dahati,",
  "SA11n1130:167": "grāmapradeśamapi dahati,",
  "SA11n1130:168": "yāvad dvīpaṃ vā kakṣaṃ tṛṇānāṃ vā dāvaṃ vā kāṣṭhaṃ vā yāvaddahan paraitītyādi |",
  "SA11n1130:169": "tatra mahārāja ādhyātmikastejodhāturutpadyate,",
  "SA11n1130:170": "na kutaścidāgacchati,",
  "SA11n1130:171": "nirudhyamāno na kkacitsaṃnicayaṃ gacchati |",
  "SA11n1130:172": "iti hyabhūtvā bhavati,",
  "SA11n1130:173": "bhūtvā ca prativigacchati svabhāvarahitatvāt ||",
  "SA11n1130:174": "pe ||",
  "SA11n1130:175": "evaṃ yatkiṃcidasmin kāye vāyurvāyugataṃ laghutvaṃ samudīraṇatvam |",
  "SA11n1130:176": "tatpunaḥ katamat?",
  "SA11n1130:177": "tadyathā ūrdhvagamā vāyavo'dhogamāḥ pārśvāśrayāḥ pṛṣṭhāśrayāḥ kukṣigamāḥ śastrakāḥ kṣurakāḥ sūcakāḥ pippalakā vātāṣṭhīlā vātagulmā āśvāsapraśvāsā aṅgānusāriṇo vāyava ityādi |",
  "SA11n1130:178": "santi bahirdhā pūrve vāyavo dakṣiṇāḥ paścimā uttarā vāyavaḥ,",
  "SA11n1130:179": "sarajasaḥ arajasaḥ,",
  "SA11n1130:180": "parīttā mahadgatā vāyava iti |",
  "SA11n1130:181": "bhavati mahārāja sa samayo yanmahān vāyuskandhaḥ samudāgataḥ vṛkṣāgrānapi pātayati |",
  "SA11n1130:182": "kuḍayānapi parvatāgrānapi pātayati |",
  "SA11n1130:183": "pātayitvā nirupādāno vigacchati |",
  "SA11n1130:184": "yaṃ sattvāścīvarakarṇikena vā vidhamanakena vātānuvṛttane vā paryeṣante |",
  "SA11n1130:185": "yāvadayamucyate bāhyo vāyudhātuḥ |",
  "SA11n1130:186": "tasyāpyutpattiḥ pūrvavat ||",
  "SA11n1130:187": "pe ||",
  "SA11n1130:188": "ādhyātmika ākāśadhātuḥ katamaḥ?",
  "SA11n1130:189": "yatkiṃcidasmin kāye'dhyātmaṃ pratyātmamupagatamupāttamākāśagatamihābhyantarasaṃkhyābhūtam,",
  "SA11n1130:190": "asphuṭamaspharaṇīyaṃ tvaḍyāsaśoṇitena |",
  "SA11n1130:191": "tatpunaḥ katamat?",
  "SA11n1130:192": "yadasmin kāye cakṣuḥ suṣiramiti vā yāvanmukhaṃ vā mukhadvāraṃ vā kaṇṭhaṃ vā kaṇṭhanāḍayo vā |",
  "SA11n1130:193": "yena cābhyavaharati yatra cāvatiṣṭhate,",
  "SA11n1130:194": "yena cāsya aśitapītakhāditāsvāditamadhastātpragharati,",
  "SA11n1130:195": "ayamucyata ādhyātmika ākāśadhātuḥ |",
  "SA11n1130:196": "evaṃ bāhye'pi yadasphuṭamaspharaṇīyaṃ rūpagatenāpaliguddhaṃ suṣirabhāvaśchidram |",
  "SA11n1130:197": "ayamucyate bāhyaḥ ākāśadhātuḥ ||",
  "SA11n1130:198": "bhavati mahārāja sa samayo yatkarmapratyayādāyatanāni prādurbhavanti,",
  "SA11n1130:199": "tānyākāśadhātuṃ paricārayanti |",
  "SA11n1130:200": "tatra saṃkhyā bhavatyādhyātmika ākāśadhāturiti |",
  "SA11n1130:201": "sa na kutaścidāgacchati |",
  "SA11n1130:202": "bhavati samayo yadrūpaṃ bibharti,",
  "SA11n1130:203": "sarvamākāśībhavati |",
  "SA11n1130:204": "tatkasya hetoḥ?",
  "SA11n1130:205": "akṣayo hyākāśadhātuḥ sthiro'calaḥ |",
  "SA11n1130:206": "tadyathā mahārāja asaṃskṛto nirvāṇadhātuḥ,",
  "SA11n1130:207": "evamevākāśadhātuḥ sarvatrānugato draṣṭavyaḥ |",
  "SA11n1130:208": "tadyathāpi nāma mahārāja puruṣa utthale deśe udapānaṃ vā kuṭakaṃ vā kūpaṃ vā puṣkariṇīṃ vā khānayet |",
  "SA11n1130:209": "tatkiṃ manyase mahārāja yattatrākāśaḥ,",
  "SA11n1130:210": "kutastadāgatamiti?",
  "SA11n1130:211": "āha- na kutaścidbhagavan |",
  "SA11n1130:212": "bhagavānāha- tadyathāpi nāma mahārāja sa puruṣaḥ punareva tadudapānaṃ vā yāvatpuṣkariṇīṃ vā pūrayet,",
  "SA11n1130:213": "tatkiṃ manyase mahārāja yattadākāśaṃ kkacidgatamiti ?",
  "SA11n1130:214": "āha- na kkacidgataṃ bhagavan |",
  "SA11n1130:215": "tatkasya hetoḥ?",
  "SA11n1130:216": "na hyakāśadhāturgamane vā āgamane vā pratyupasthitaḥ |",
  "SA11n1130:217": "na strībhāvena na puruṣabhāvena pratyupasthitaḥ |",
  "SA11n1130:218": "bhagavānāha- iti hi mahārāja bāhyākāśadhāturacalaḥ avikāraḥ |",
  "SA11n1130:219": "tatkasya hetoḥ?",
  "SA11n1130:220": "śūnyo hyākāśadhāturākāśadhātutvena |",
  "SA11n1130:221": "virahita ākāśadhāturākāśadhātutvena |",
  "SA11n1130:222": "na puruṣabhāvena na strībhāvena pratyupasthitaḥ |",
  "SA11n1130:223": "evameva yathābhūtaṃ samyakprajñayā draṣṭavyam ||",
  "SA11n1130:224": "tatra katamo vijñānadhātuḥ ?",
  "SA11n1130:225": "yā cakṣurindriyādhipateyā rūpārambaṇaprativijñaptiḥ |",
  "SA11n1130:226": "yāvaditi hi mahārāja yā kācidvarṇasaṃsthānaprativijñaptiḥ,",
  "SA11n1130:227": "ayamucyate cakṣurvijñānadhātuḥ |",
  "SA11n1130:228": "pe |",
  "SA11n1130:229": "iti hi yā ṣaḍindriyādhipateyā ṣaḍviṣayārambaṇā viṣayavijñaptiḥ,",
  "SA11n1130:230": "ayamucyate vijñānadhātu |",
  "SA11n1130:231": "sa khalu punarayaṃ mahārāja vijñānadhāturnendriyaniśrito na viṣayebhya āgato na madhye'ntarasthāyī |",
  "SA11n1130:232": "sa nādhyātmaṃ bahirdhā nobhayamantareṇa |",
  "SA11n1130:233": "sa khalu punarayaṃ mahārāja vijñānadhāturvastu prativijñapya niruddhaḥ |",
  "SA11n1130:234": "sa utpadyamāno na kutaścidāgacchati,",
  "SA11n1130:235": "nirudhyamāno na kkacidgacchati |",
  "SA11n1130:236": "tasya khalu punarvijñānadhātorutpādo'pi śūnyaḥ,",
  "SA11n1130:237": "vyayo'pi śūnyaḥ,",
  "SA11n1130:238": "utpanno'pi vijñānadhātuḥ svabhāvaśūnyaḥ |",
  "SA11n1130:239": "iti mahārāja vijñānadhāturvijñānadhātutvena śūnyo nopalabhyate'nyatra vyavahārāt |",
  "SA11n1130:240": "so'pi vyavahāro na strī na puruṣaḥ |",
  "SA11n1130:241": "evametadyathābhūtaṃ smyakprajñayā draṣṭavyam ||",
  "SA11n1130:242": "tatra mahārāja katamaccakṣurāyatanam?",
  "SA11n1130:243": "yaccaturṇā mahābhūtānāṃ prasādaḥ |",
  "SA11n1130:244": "tadyathā- pṛthivīdhātorabdhātostejodhātorvāyudhātoryāvat |",
  "SA11n1130:245": "tatra na pṛthivīdhātuprasādaścakṣurāyatanam |",
  "SA11n1130:246": "nābdhātuprasādaḥ ,",
  "SA11n1130:247": "na tejodhātuprasādaḥ,",
  "SA11n1130:248": "na vāyudhātuprasādaścakṣurāyatanam |",
  "SA11n1130:249": "tatkasya hetoḥ?",
  "SA11n1130:250": "na hi pṛthivīdhātuprasādaḥ kasyaciddharmāyatanaṃ vā āyatanapratilambhena vā pratyupasthitaḥ |",
  "SA11n1130:251": "evaṃ yāvanna vāyudhātuprasādaḥ kasyaciddharmasyāyatanaṃ vā āyatanapratilambhena vā pratyupasthitaḥ |",
  "SA11n1130:252": "tatkasya hetoḥ?",
  "SA11n1130:253": "niśceṣṭā hyete dharmā niṣṭhāpārā nirvāṇasamāḥ |",
  "SA11n1130:254": "iti hi mahārāja ekaikato dharmān mṛgyamāṇān cakṣurāyatanaṃ nopalabhyate'nyatra vyavahārāt |",
  "SA11n1130:255": "tatkasya hetoḥ?",
  "SA11n1130:256": "śūnyo hi pṛthivīdhātuprasādaḥ pṛthivīdhātuprasādena |",
  "SA11n1130:257": "yāvacchūnyo vāyudhātuprasādo vāyudhātuprāsādena |",
  "SA11n1130:258": "ye ca dharmāḥ svabhāvena śūnyāḥ,",
  "SA11n1130:259": "kasteṣāṃ prasādo vā kṣomo vā?",
  "SA11n1130:260": "yeṣāṃ na prasādo na kṣobha upalabhyate,",
  "SA11n1130:261": "kathaṃ te rūpaṃ drakṣyanti?",
  "SA11n1130:262": "iti hyatyantatayā cakṣurāyatanaṃ śūnyaṃ cakṣurāyatanasvabhāvena |",
  "SA11n1130:263": "tatpūrvāntato nopalabhyate,",
  "SA11n1130:264": "aparāntato'pi nopalabhyate anāgamanatāṃ gamanatāṃ copādāya |",
  "SA11n1130:265": "sthānamapyasya nopalabhyate svabhāvavirahitatvāt |",
  "SA11n1130:266": "yacca svabhāvena na saṃvidyate,",
  "SA11n1130:267": "na tat strī na puruṣaḥ |",
  "SA11n1130:268": "tena kā manyanā?",
  "SA11n1130:269": "manyanā ca nāma mahārāja māragocaraḥ |",
  "SA11n1130:270": "amanyanā buddhagocaraḥ |",
  "SA11n1130:271": "tatkasya hetoḥ?",
  "SA11n1130:272": "manyanāpagatā hi sarvadharmāḥ |",
  "SA11n1130:273": "peyālaṃ |",
  "SA11n1130:274": "tatra mahārāja katamacchrotrāyatanam?",
  "SA11n1130:275": "yaccaturṇāṃ mahābhūtānāṃ prasādaḥ |",
  "SA11n1130:276": "yāvaditi hi mahārāja sarvadharmā vimokṣābhimukhā dharmadhātuniyatā ākāśadhātuparyavasānā aprāptikā avyavahārā anabhilāpyā anabhilāpanīyāḥ |",
  "SA11n1130:277": "yatra mahārāja indriyāṇi pratihanyante,",
  "SA11n1130:278": "te viṣayā ityucyante |",
  "SA11n1130:279": "cakṣurhi rūpe pratihanyate,",
  "SA11n1130:280": "tasmādrūpāṇi cakṣurviṣayā ityucyante |",
  "SA11n1130:281": "evaṃ śrotraṃ śabdeṣvityādi |",
  "SA11n1130:282": "tatra cakṣū rūpe pratihanyata iti nipātaḥ pratihanyanā teṣāṃ nirdiṣṭā |",
  "SA11n1130:283": "tathā hi cakṣū rūpeṣu trividhaṃ nipatatīti anukūleṣu śubhasaṃjñayā,",
  "SA11n1130:284": "pratikuleṣu pratighasaṃjñayā,",
  "SA11n1130:285": "naivānukūleṣu na pratikūleṣūpekṣayā |",
  "SA11n1130:286": "evaṃ manodharmeṣvityādi |",
  "SA11n1130:287": "ta ime viṣaya manogocarā ityucyatne |",
  "SA11n1130:288": "atra hi manaścarati,",
  "SA11n1130:289": "upavicarati,",
  "SA11n1130:290": "tasmānmanogocarā ityucyante |",
  "SA11n1130:291": "yadetanmahārāja manopratikūleṣu rūpeṣvanunītaṃ carati,",
  "SA11n1130:292": "tenāsya rāga utpadyate |",
  "SA11n1130:293": "pratikūleṣu rūpeṣu pratihataṃ carati,",
  "SA11n1130:294": "tenāsya dveṣa utpadyate |",
  "SA11n1130:295": "naivānukūleṣu na pratikūleṣu saṃmūḍhaṃ carati,",
  "SA11n1130:296": "tenāsya moha utpadyate |",
  "SA11n1130:297": "evaṃ śabdādiṣvapi trividhamārambaṇamanubhavati pūrvavat ||",
  "SA11n1130:298": "tatra mahārāja māyopamānīndriyāṇi,",
  "SA11n1130:299": "svapnopamā viṣayaḥ |",
  "SA11n1130:300": "tadyathāpi nāma mahārāja puruṣaḥ suptaḥ svaprāntare jana padakalyāṇyā striyā sārdha paricaret |",
  "SA11n1130:301": "sa śayitavivuddho janapadakalyāṇīṃ striyamanusmaret |",
  "SA11n1130:302": "tatkiṃ manyase mahārāja saṃvidyate svaprāntare janapadakalyāṇī strī ?",
  "SA11n1130:303": "āha - no hīdaṃ bhagavan |",
  "SA11n1130:304": "bhagavānāha- tatkiṃ manyase mahārāja api nu sa puruṣaḥ paṇḍitajātīyo bhavet,",
  "SA11n1130:305": "yaḥ svaprāntare janapadakalyāṇīṃ striyamanusmaret,",
  "SA11n1130:306": "tayā vā sārdha krīḍitamabhiniveśet?",
  "SA11n1130:307": "āha- no hīdaṃ bhagavan |",
  "SA11n1130:308": "tatkasya hetoḥ?",
  "SA11n1130:309": "atyantatayā hi bhagavan svapnāntare janapadakalyāṇī na saṃvidyate nopalabhyate,",
  "SA11n1130:310": "kutaḥ punaranayā sārdhaṃ paricaraṇā?",
  "SA11n1130:311": "anyatra yāvadeva sa puruṣo vighātasya klamathasya bhāgī syāt yastāmabhiniviśet |",
  "SA11n1130:312": "bhagavānāha- evameva mahārāja bālo'śrutavān pṛthagjanaścakṣuṣā rūpāṇi dṛṣṭvā saumanasyasthānīyānyabhiniviśet |",
  "SA11n1130:313": "so'bhiniviṣṭaḥ sannanunīyate |",
  "SA11n1130:314": "anunītaḥ saṃrajyate saṃrakto rāgajaṃ karmābhisaṃskaroti - trividhaṃ kāyena,",
  "SA11n1130:315": "caturvidhaṃ vācā,",
  "SA11n1130:316": "trividhaṃ manasā |",
  "SA11n1130:317": "tacca karma abhisaṃskṛtamādita eva kṣīṇaṃ niruddhaṃ vigataṃ vipariṇataṃ na pūrvā diśaṃ niśritya tiṣṭhati,",
  "SA11n1130:318": "na dakṣiṇāṃ na paścimāṃ nottarāṃ nordhvaṃ nādho nānuvidiśaṃ neha na tiryak,",
  "SA11n1130:319": "nobhayamantarā |",
  "SA11n1130:320": "tatpunaḥ kālāntareṇa maraṇakālasamaye pratyupasthite jīvitendriyanirodhe āyuṣaḥ parikṣayāttatsabhāgasya karmaṇaḥ kṣīṇatvāccaramavijñānasya nirudhyamānasya manasa ārambaṇībhavati |",
  "SA11n1130:321": "tadyathāpi nāma śayitavibuddhasya janapadakalyāṇīti [ manasa ārambaṇaṃ bhavati |",
  "SA11n1130:322": "iti ] hi mahārāja caramavijñānenādhipatinā tena ca karmaṇā ārambaṇena aupapattyaṃśikaddhayapratyayaṃ prathamavijñānamutpadyate |",
  "SA11n1130:323": "yadi vā narakeṣu,",
  "SA11n1130:324": "yadi vā tiryagyonau,",
  "SA11n1130:325": "yadi vā yamaloke,",
  "SA11n1130:326": "yadi vā āsure kāye,",
  "SA11n1130:327": "yadi vā manuṣyeṣu ,",
  "SA11n1130:328": "yadi vā deveṣu |",
  "SA11n1130:329": "tasya ca prathamavijñānasya aupapattyaṃśikasya samanantaraniruddhasya anantarasabhāgā cittasaṃtatiḥ pravartate,",
  "SA11n1130:330": "yatra vipākasya pratisaṃvedanā prajñāyate |",
  "SA11n1130:331": "tatra yaścaramavijñānasya nirodhastatra cyutiriti saṃkhyāṃ gacchati |",
  "SA11n1130:332": "yaḥ prathama vijñānasya prādurbhāvastatropapattiḥ |",
  "SA11n1130:333": "iti hi mahārāja na kāściddharmo'smāllokātparaṃ lokaṃ gacchati,",
  "SA11n1130:334": "cyutyupapattī ca prajāyete |",
  "SA11n1130:335": "tatra mahārāja caramavijñānamutpadyamānaṃ na kutaścidāgaccati,",
  "SA11n1130:336": "nirudhyamānaṃ na kkacidgaccati |",
  "SA11n1130:337": "karmāpyutpadyamānaṃ na kutaścidāgacchati,",
  "SA11n1130:338": "nirudhyamānaṃ na kkaccidgacchati |",
  "SA11n1130:339": "prathamavijñānamapyutpadyamānaṃ na kutaścidāgacchati,",
  "SA11n1130:340": "nirudhyamānaṃ ca na kkacidgacchati |",
  "SA11n1130:341": "tatkasya hetoḥ?",
  "SA11n1130:342": "svabhāvavirahitatvāt |",
  "SA11n1130:343": "caramavijñānaṃ caramavijñānena śūnyam |",
  "SA11n1130:344": "karma karmaṇā śūnyam |",
  "SA11n1130:345": "prathamavijñānaṃ prathamavijñānena śūnyam |",
  "SA11n1130:346": "cyutiścyutyā śūnyā |",
  "SA11n1130:347": "upapattirupapattyā śūnyā |",
  "SA11n1130:348": "karmaṇāṃ cāvandhyatā prajñāyate,",
  "SA11n1130:349": "vipākasya ca pratisaṃvedanā |",
  "SA11n1130:350": "na cātra kaścitkartā na bhoktā'nyatra nāmasaṃketāt |",
  "SA11n1130:351": "tadyathāpi nāma mahārāja puruṣaḥ suptaḥ svapnāntare śatruṇā sārdhaṃ saṃgrāmayet |",
  "SA11n1130:352": "sa śayitavibuddhaḥ tamevānusmaret |",
  "SA11n1130:353": "tatkiṃ manyase mahārāja saṃvidyate svapnāntare śatruḥ,",
  "SA11n1130:354": "śatruṇā vā sārdhaṃ saṃgrāma iti |",
  "SA11n1130:355": "āha- no hīdaṃ bhagavan |",
  "SA11n1130:356": "bhagavānāha- tatkiṃ manyase mahārāja api nu sa puruṣaḥ paṇḍitajātīyo bhavet yo'sau svapnāntare śatrumabhiniviśet,",
  "SA11n1130:357": "śatruṇā vā sārdhaṃ saṃgrāmam?",
  "SA11n1130:358": "āha - no hīdaṃ bhagavan |",
  "SA11n1130:359": "tatkasya hetoḥ?",
  "SA11n1130:360": "atyantatayā hi bhagavan svapne śatrurna saṃvidyate,",
  "SA11n1130:361": "kutaḥ punastena sārdhaṃ saṃgrāmaḥ?",
  "SA11n1130:362": "anyatra yāvadeva sa puruṣo vighātasya klamathasya ca bhāgī syāt yastamabhiniviśet |",
  "SA11n1130:363": "bhagavānāha-evameva mahārāja bālo'śrutavān pṛthagjanaścakṣuṣā rūpāṇi dṛṣṭvā daurmanasyasthānīyānyabhiniviśate |",
  "SA11n1130:364": "abhiniviṣṭaḥ san pratihanyate |",
  "SA11n1130:365": "pratihataḥ saṃduṣyati |",
  "SA11n1130:366": "duṣṭo doṣajaṃ karmābhisaṃskarotīti pūrvavat |",
  "SA11n1130:367": "tadyathāpi nāma mahārāja puruṣaḥ suptaḥ svapnāntare piśācena paripātyamāno bhītaḥ saṃmohamāpadyate |",
  "SA11n1130:368": "sa śayitavibuddhastaṃ piśācaṃ taṃ ca saṃmohamanusmaret |",
  "SA11n1130:369": "tatkiṃ manyase mahārāja saṃvidyante svapne piśācaḥ saṃmoho vā?",
  "SA11n1130:370": "yāvadevameva mahārāja bālo'śrutavān pṛthagjanaścakṣuṣā rūpāṇi dṛṣṭvā upekṣāsthānīyānyabhiniviśate,",
  "SA11n1130:371": "abhiniviṣṭaḥ san muhyati,",
  "SA11n1130:372": "mūḍho mohajaṃ karmabhisaṃskarotīti pūrvavat |",
  "SA11n1130:373": "tadyathāpi nāma mahārāja puruṣaḥ suptaḥ svapnāntare janapadakalyāṇyā gāyantyā madhuraṃ gītasvaraṃ madhuraṃ ca tantrīsvaraṃ ca śṛṇuyāt |",
  "SA11n1130:374": "sa tena gītavāditena paricārayet |",
  "SA11n1130:375": "sa śayitavibuddhastadeva gītavāditamanusmaret |",
  "SA11n1130:376": "tatkiṃ manyase mahārāja api nu sa puruṣaḥ paṇḍitajātīyaḥ svapnāntare janapadakalyāṇyā gītavāditabhiniviśet?",
  "SA11n1130:377": "āha- no hīdaṃ bhagavan |",
  "SA11n1130:378": "bhagavānāha- tatkasya hetoḥ?",
  "SA11n1130:379": "atyantatayā hi bhagavan svapnāntare janapadakalyāṇī strī na saṃvidyate,",
  "SA11n1130:380": "nopalabhyate,",
  "SA11n1130:381": "kutaḥ punarasyā gītavāditam?",
  "SA11n1130:382": "anyatra yāvadeva sa puruṣo vighātasya klamathasya ca bhāgī syāt,",
  "SA11n1130:383": "yastadabhiniviśet |",
  "SA11n1130:384": "bhagavānāha evameva mahārāja bālo'śrutavān pṛthagjanaḥ śrotreṇa śabdān śrutvā saumanasyasthānīyānyabhiniviśate |",
  "SA11n1130:385": "iti pūrvavat |",
  "SA11n1130:386": "evaṃ gandhādiṣu tridhā tridhā veditavyam |",
  "SA11n1130:387": "peyālaṃ |",
  "SA11n1130:388": "atra mahārāja mānasaṃ nirveśayitavyam kimityahaṃ sadevakasya lokasya cakṣurbhaveyam,",
  "SA11n1130:389": "ulkā pradīpa ālokabhūtaḥ |",
  "SA11n1130:390": "kūlaṃ naustīrtham nāyakaḥ pariṇāyakaḥ daiśikaḥ sārthavāhaḥ |",
  "SA11n1130:391": "puro javeyam |",
  "SA11n1130:392": "mukto mocayeyam,",
  "SA11n1130:393": "āśvasta āśvāsayeyam,",
  "SA11n1130:394": "parinirvṛtaḥ parinirvāpayeyamiti |",
  "SA11n1130:395": "pūrvā hi koṭirmahārāja na prajñāyate aiśvaryādhipatyānāmanubhūyamānānām |",
  "SA11n1130:396": "iti hi mahārāja māyopamānīndriyāṇyatṛptānyatarṣaṇīyāni |",
  "SA11n1130:397": "svapnopamā viṣayā atarṣakā atṛptikarāḥ ||",
  "SA11n1130:398": "atra anantayaśaścakravartinaḥ kathā - svargācca patite tasmin sarājakaiḥ pauraiḥ parivṛta evaṃ paṭhayate |",
  "SA11n1130:399": "tadyathāpi nāma mahārāja sarpirmaṇḍo vā navanītamaṇḍo vā taptāyāṃ bālukāyāmupanikṣipto'vasīdati,",
  "SA11n1130:400": "na saṃtiṣṭhate,",
  "SA11n1130:401": "evameva mahārāja anantayaśā avasīdati na saṃtiṣṭhate |",
  "SA11n1130:402": "atha rājā priyaṃkaro rājānamanantayaśasaṃ tathāvasīdantamupasaṃkramyaitadavocat- kiṃ vayaṃ mahārāja lokasya vyākuryāmaḥ?",
  "SA11n1130:403": "kiṃ rājño'nantayaśasaḥ subhāṣitamiti?",
  "SA11n1130:404": "sa āha- vaktavyaṃ mahārāja anantayaśāścaturdvīpeṣu rājyaiśvaryaṃ kārayitvā vandhyamanorathatāmanubhūya sarvadrumākālaphalatāṃ sarvopadravaprastrabdhisarvasattvāvandhyamanorathatāṃ gandhodakavarṣaṃ hiraṇyavarṣaṃ suvarṇavarṣaṃ sarvopakaraṇavarṣaṃ cānubhūya caturo mahādvīpānadhyāvasitvā śakrasyārdhāsanamākramya atīcchayā na muktaḥ,",
  "SA11n1130:405": "atṛpta eva kāmaiḥ kālagata iti |",
  "SA11n1130:406": "evaṃ tvaṃ mahārāja vyākuryāḥ |",
  "SA11n1130:407": "ityevamuktvā ca rājā anantayaśāḥ kālamakārṣīt |",
  "SA11n1130:408": "pe |",
  "SA11n1130:409": "tasmāttarhi te mahārāja marīcikāyāmudakasvabhāvo nābhunna bhaviṣyati na caitarhi vidyate |",
  "SA11n1130:410": "evameva mahārāja rūpavedanāsaṃjñāsaṃskāravijñānānāṃ svabhāvo nābhūnna bhaviṣyati,",
  "SA11n1130:411": "na caitarhi vidyata ityādi ||",
  "SA11n1130:412": "punarapyuktam- etāvaccaitat jñeyam yaduta saṃvṛtiḥ paramārthaśca |",
  "SA11n1130:413": "tacca bhagavatā śūnyataḥ sudṛṣṭaṃ suviditaṃ susākṣātkṛtam |",
  "SA11n1130:414": "tena sa sarvajaña ityucyate |",
  "SA11n1130:415": "tatra saṃvṛtirlokapracāratastathāgatena dṛṣṭā |",
  "SA11n1130:416": "yaḥ punaḥ paramārthaḥ,",
  "SA11n1130:417": "so'nabhilāpyaḥ anājñeyo'vijñeyo'deśito'prakāśito yāvadakriyo yāvanna lābho nālābho na sukhaṃ na duḥkhaṃ na yaśo nāyaśaḥ,",
  "SA11n1130:418": "na rūpaṃ nārūpanityādi ||",
  "SA11n1130:419": "tatra jinena jagasya kṛtena",
  "SA11n1130:420": "saṃvṛti deśita lokahitāya |",
  "SA11n1130:421": "yena jagatsugatasya sakāśe",
  "SA11n1130:422": "saṃjanayīha prasādasukhārthe ||",
  "SA11n1130:423": "saṃvṛti prajñapayī narasiṃhaḥ",
  "SA11n1130:424": "ṣaḍgatayo bhaṇi sattvagaṇānām |",
  "SA11n1130:425": "narakatiraśca tathaiva[ ca ] pretān",
  "SA11n1130:426": "a [ |] surakāya narāṃśca marūṃśca ||",
  "SA11n1130:427": "nīcakulāṃstatha uccakulāṃśca",
  "SA11n1130:428": "āḍhayakulāṃśca daridrakulāṃśca || ityādi ||",
  "SA11n1130:429": "punaścoktam-katama eṣa dharmo yo bhagavatā vyākṛto'nuttarāyāṃ samyaksaṃbodhau?",
  "SA11n1130:430": "kiṃ rūpamuta vedanā āhosvitsaṃjñā utāho saṃskārāḥ atha vijñānaṃ bhagavatā vyākṛtamanuttarāyāṃ samyaksaṃbodhāviti |",
  "SA11n1130:431": "teṣāmetadabhūt- na rūpaṃ yāvanna vijñānaṃ bhagavatā vyākṛtamanuttarāyāṃ samyaksaṃbodhau |",
  "SA11n1130:432": "tatkasya hetoḥ?",
  "SA11n1130:433": "anutpado hi rūpam,",
  "SA11n1130:434": "anutpādo bodhiḥ |",
  "SA11n1130:435": "tatkathamanutpādo'nutpādamabhisaṃbudhyate?",
  "SA11n1130:436": "evaṃ yāvadvijñānam ||",
  "SA11n1130:437": "pe ||",
  "SA11n1130:438": "tadevamanupalabhyamāneṣu sarvadharmeṣu katamo'tra buddhaḥ?",
  "SA11n1130:439": "katamā bodhiḥ?",
  "SA11n1130:440": "katamo bodhisatvaḥ?",
  "SA11n1130:441": "katamad vyākaraṇam?",
  "SA11n1130:442": "śūnyaṃ hi rūpaṃ rūpeṇa yāvadvijñānam ||",
  "SA11n1130:443": "pe ||",
  "SA11n1130:444": "yāvadeva vyavahāramātrametat,",
  "SA11n1130:445": "nāmadheyamātraṃ saṃketamātraṃ saṃvṛtimātraṃ prajñaptimātram |",
  "SA11n1130:446": "nālamatra paṇḍitairabhiniveśa utpādayitavyaḥ | iti ||",
  "SA11n1130:447": "tathā atraivāhurnirmāṇaratayoḥ- devā yathā vayaṃ bhagavan bhagavato bhāṣitasyārthamājānīmaḥ,",
  "SA11n1130:448": "sarvadharmā bhūtakoṭirantakoṭiranāvaraṇakoṭīrapratiṣṭhitakoṭirityādi ||",
  "SA11n1130:449": "sarvadharmā bhagavan bodhisvabhāvavirahitā boddhavyāḥ |",
  "SA11n1130:450": "antaśa ānantaryāṇyapi bodhiḥ ||",
  "SA11n1130:451": "tatkasya hetoḥ?",
  "SA11n1130:452": "aprakṛtikā hi bhagavan bodhiḥ,",
  "SA11n1130:453": "aprakṛtikāni ca pañcānantaryāṇi |",
  "SA11n1130:454": "tenocyate ānantaryāṇi bodhiriti |",
  "SA11n1130:455": "tathā vihāsyante bhagavan ye kecit parinirvātukāmāḥ |",
  "SA11n1130:456": "tatkasya hetoḥ?",
  "SA11n1130:457": "yadi kaścitsaṃsārapratipanno bhavet,",
  "SA11n1130:458": "sa nirvāṇaṃ paryeṣata iti ||",
  "SA11n1130:459": "punaruktam- bhūtakoṭiriti bhagavan yadukta nirmāṇaratibhirdevaistatra vayaṃ bhūtamapi nopalabhāmahe,",
  "SA11n1130:460": "kiṃ punarasya koṭim |",
  "SA11n1130:461": "tatkasya hetoḥ?",
  "SA11n1130:462": "yo hi kaścidbhagavan bhūtamupalabhate,",
  "SA11n1130:463": "koṭimapi sa tasyopalabhate,",
  "SA11n1130:464": "dvaye cāsau caratīti ||",
  "SA11n1130:465": "tathā atraiva sahāṃpatibrahmaṇā śāstā stutaḥ-",
  "SA11n1130:466": "supiti yatha naraḥ kṣudhābhibhūtaḥ śatarasabhojanabhuñjino ca tṛptaḥ |",
  "SA11n1130:467": "na pi ca kṣudha na bhojanaṃ na sattvaḥ supina yathaiva nidṛṣṭa sarvadharmāḥ ||",
  "SA11n1130:468": "bhaṇi naru paṭhane manojñavācaṃ priyu bhavatī na ca saṃkramo'sti vācam |",
  "SA11n1130:469": "na ca vacana na cāsya rakta vācāmupalabhase na ca tatra saṃśayo'sti ||",
  "SA11n1130:470": "śruṇati yatha manojña vīṇaśabdaṃ madhura na cāsti svabhāvataḥ sa śabdaḥ |",
  "SA11n1130:471": "tatha imi vidu skandha prekṣamāṇo na labhati bhāvu svabhāvataḥ sumedhāḥ || pe ||",
  "SA11n1130:472": "yatha naru iha śaṅkhaśabda śrutvā vimṛśati vidva kuto ya prādurbhūtaḥ |",
  "SA11n1130:473": "na ca labhati svabhāva śūnyabhāvaṃ tatha tvaya dṛṣṭa narendra sarvadharmāḥ ||",
  "SA11n1130:474": "yatha naru iha bhojanaṃ praṇītaṃ vimṛśati aṅgaśu siddhamasvabhāvam |",
  "SA11n1130:475": "yatha rasu tatha te'ṅga tatsvabhāvāstatha tvaya dṛṣṭa maharṣi sarvadharmāḥ ||",
  "SA11n1130:476": "yatha naru iha indrayaṣṭi dṛṣṭvā vimṛśati aṅgaśu niḥsvabhāva śūnyam |",
  "SA11n1130:477": "vimṛśatu yatha yaṣṭi te'ṅga śūnyāstatha tvaya dṛṣṭa maharṣi sarvadharmāḥ ||",
  "SA11n1130:478": "puravara yatha aṅgaśo vibhajya nagaru svabhāvatu nāmato na labdham |",
  "SA11n1130:479": "yatha nagara tathāṅga sarvaśūnyāstatha tvaya dṛṣṭa narendra sarvadharmāḥ ||",
  "SA11n1130:480": "mudita yatha na rāgamukta bherī harṣa janeti svabhāvaśūnyaśabdā |",
  "SA11n1130:481": "svaru ya[tha] tatha te'ṅga tatsvabhāvaṃ tatha tvaya dṛṣṭa maharṣi sarvadharmāḥ ||",
  "SA11n1130:482": "hanatu yatha narasya tāṃ hi bherīṃ pratighu na vidyati nāpi snehadhātuḥ ||",
  "SA11n1130:483": "vimṛśatu bherīva te'ṅga tatsvabhāvāḥ tatha tvaya dṛṣṭa narendra sarvadharmāḥ |",
  "SA11n1130:484": "hanatu yatha narasya tāṃ hi bherīṃ svaru na sa manyati rāmayāmi lokam |",
  "SA11n1130:485": "svaru yatha tatha te'ṅga tatsvabhāvāḥ tatha tvaya dṛṣṭa narendra sarvadharmāḥ ||",
  "SA11n1130:486": "hanatu yatha narasya tasya bheryāṃ na pi svaru aṅgaśu nāpi sa svatantraḥ |",
  "SA11n1130:487": "svaru yatha tatha te'ṅga tatsvabhāvāstatha tvaya dṛṣṭa maharṣi sarvadharmāḥ ||",
  "SA11n1130:488": "punaścoktam-",
  "SA11n1130:489": "sattvārambaṇa nāyakena kathitā maitrī śubhā bhāvanā",
  "SA11n1130:490": "sattvaścāsya vibhāvitaḥ suviditaṃ niḥsattva sarvaṃ jagat |",
  "SA11n1130:491": "tatraivaṃ dvipadottamo akaluṣo niḥsaṃśayāmānasaḥ",
  "SA11n1130:492": "tena tvā sugataṃ vibhāvitamarti pūjema pūjāriham ||",
  "SA11n1130:493": "duḥkhaṃ cāsugatā daśaddiśigataṃ naivaṃ parīdṛśyate",
  "SA11n1130:494": "sattveṣū karuṇā ca nāma bhaṇitā devātideva tvayā |",
  "SA11n1130:495": "evaṃ bho jinapuṃgavā jinamataṃ ājñāta yāthāvataḥ",
  "SA11n1130:496": "tena tvāṃdvipadottamā naravarā pūjema pujāriham |||",
  "SA11n1130:497": "sattvā naiva na duḥkha śākyamuninā yasyāpanītaṃ dukhaṃ",
  "SA11n1130:498": "jātāste muditāśca hṛṣṭamanaso'ratīśca tairnoditāḥ |",
  "SA11n1130:499": "evaṃ buddhanayaṃ acintiyanayaṃ yāthāvato jānato",
  "SA11n1130:500": "[tasmāt] pūjiya tvāṃ narāṇa pravaraṃ prāyema prāptaṃ phalam ||",
  "SA11n1130:501": "kāyaḥ kāyavivarjitena muninā nāsādito mārgatāṃ",
  "SA11n1130:502": "naivaṃ te smṛtināyakā na bhaṇitā nava pramuṣṭā smṛtiḥ |",
  "SA11n1130:503": "uktaṃ co sugatena bhāvapathimāḥ kāyaṃ gatā bhāvanāḥ",
  "SA11n1130:504": "evaṃ buddhanayaṃ viditva sugatā pūjā kṛtā tāyinaḥ ||",
  "SA11n1130:505": "bhāvethā śamathaṃ vipaśyanamayaṃ mārgaṃ dukhāśāntaye",
  "SA11n1130:506": "śāntāste bhagavan savāsanamalā yehī jagat kliśyate |",
  "SA11n1130:507": "śamathaścātha vipaśyanā na ca malā sarve ti śūnyā mune",
  "SA11n1130:508": "asmin devagaṇā na kāṅkṣa kkacanā pūjentu tvāṃ nāyakam || ityādi ||",
  "SA11n1130:509": "punaruktam- śūnyaṃ hi cakṣuścakṣuḥsvabhāvena |",
  "SA11n1130:510": "yasya ca dharmasya svabhāvo na vidyate,",
  "SA11n1130:511": "so'vastukaḥ |",
  "SA11n1130:512": "yo'vastukaḥ,",
  "SA11n1130:513": "so'pariniṣpannaḥ |",
  "SA11n1130:514": "yo'pariniṣpannaḥ,",
  "SA11n1130:515": "sa notpadyate na nirudhyate ||",
  "SA11n1130:516": "pe ||",
  "SA11n1130:517": "yat triṣvapyadhvasu nopalabhyate,",
  "SA11n1130:518": "na taccakṣurnendriyam |",
  "SA11n1130:519": "kathaṃ tasya vyavahāro jñeyaḥ?",
  "SA11n1130:520": "tadyathāpi nāma riktamuṣṭiralīkaḥ,",
  "SA11n1130:521": "yāvadeva nāmamātram,",
  "SA11n1130:522": "no tu khalu paramārthato riktamupalabhyate na muṣṭiḥ |",
  "SA11n1130:523": "evaṃ cakṣuścendriyaṃ ca riktamuṣṭisadṛśamalīkamasadbhūtaṃ tucchaṃ muṣā moṣadharma bālopalāpanaṃ mūrkhasaṃmohanam,",
  "SA11n1130:524": "yāvadeva nāmamātram ||",
  "SA11n1130:525": "punaratraivāha-",
  "SA11n1130:526": "svapnāntare mahāvṛṣṭirāstravāṇāṃ pravartanā |",
  "SA11n1130:527": "darśitā te mahāvīra āstravotpatti paṇḍitā ||",
  "SA11n1130:528": "svapne yathā śiracchedo dṛṣṭaste āstravakṣayaḥ |",
  "SA11n1130:529": "darśitaḥ sarvavijñānāṃ sarvadarśinnamo'stu te |",
  "SA11n1130:530": "atraiva ca drumeṇa kinnararājena bhagavān pṛṣṭaḥ pratyāha- yadvadasi śūnyatāṃ ca vyākaraṇaṃ cāpyahaṃ na jānāmi |",
  "SA11n1130:531": "syādyadi kiṃcidaśūnyam,",
  "SA11n1130:532": "na bhavejjinenāsya vyākaraṇam |",
  "SA11n1130:533": "kiṃ kāraṇam?",
  "SA11n1130:534": "tathā hi- sthitaṃ bhavettatsvake bhāve,",
  "SA11n1130:535": "kūṭasthanirvikāram |",
  "SA11n1130:536": "na tasya vṛddhirna parihāṇiḥ |",
  "SA11n1130:537": "na kriyā na ca kāraṇam |",
  "SA11n1130:538": "yatsvabhāvaśūnyamādarśamaṇḍale supariśuddhe saṃdṛśyate pratibimbam,",
  "SA11n1130:539": "tathaiva druma jānīhi imān dharmān |",
  "SA11n1130:540": "avikāraṃ dharmadhātum |",
  "SA11n1130:541": "imāṃ ca pūjāṃ druma a[ ṅgaśo] vicārayasi |",
  "SA11n1130:542": "aṅgaśo nirīkṣya pūjām |",
  "SA11n1130:543": "katame'vikāriṇo'ṅgāḥ?",
  "SA11n1130:544": "yadapi ca nirīhakatvaṃ kriyāṃ ca na jānase mayā proktam |",
  "SA11n1130:545": "śakaṭāṅgasaṃnipātaṃ nirīkṣva śakaṭasya caiva kriyām ||",
  "SA11n1130:546": "karma ca me ākhyātaṃ kartā na vidyate daśasu dikṣu |",
  "SA11n1130:547": "vāteritādiva taroryathā hi na nivartate vahniḥ ||",
  "SA11n1130:548": "na ca māruto na ca taruścetayati hutāśanaṃ ca yajane |",
  "SA11n1130:549": "na nivartate vahnistathaiva karmasya kartāraḥ ||",
  "SA11n1130:550": "yadapi vadase- na ca saṃcayaḥ puṇyasya hi vidyate,",
  "SA11n1130:551": "sucaritasya samudāgamaśca |",
  "SA11n1130:552": "bodhistasyāpi śṛṇu kramanta tvam |",
  "SA11n1130:553": "yathā bhaṇasi manuṣyāṇāmāyuḥ parimāṇaṃ varṣaśataṃ jīvin |",
  "SA11n1130:554": "na cāsti varṣapuñjī |",
  "SA11n1130:555": "ayamapi samudāgamastadvaditi ||",
  "SA11n1130:556": "bhagavatyāmapyuktam- kiṃ punarāyuṣman subhūte utpanno dharma utpadyate utānutpannaḥ?",
  "SA11n1130:557": "subhūtirāha- nāhamāyuṣman śāriputra utpannasya dharmasyotpattimicchāmi,",
  "SA11n1130:558": "na cānutpannasyeti ||",
  "SA11n1130:559": "dharmasaṃgītyāmapyuktam- tathatā tathateti kulaputra śūnyatāyā etadadhivacanam |",
  "SA11n1130:560": "sā ca śūnyatā notpadyate na nirudhyate |",
  "SA11n1130:561": "āha- yadyevaṃ dharmāḥ śūnyā uktā bhagavatā,",
  "SA11n1130:562": "tasmātsarvadharmā notpatsyante na nirotsyante |",
  "SA11n1130:563": "nirārambho bodhisattvaḥ |",
  "SA11n1130:564": "āha- evameva kulaputra tathā yathā amisaṃbudhyase- sarvadharmā notpadyante na nirudhyante |",
  "SA11n1130:565": "āha- yadetaduktaṃ bhagavatā- saṃskṛtā dharmā utpadyante nirudhyante ca ,",
  "SA11n1130:566": "ityasya tathāgatabhāṣitasya ko'bhiprāyaḥ ?",
  "SA11n1130:567": "āha- utpādanirodhabhiniviṣṭaḥ kulaputra lokasaṃniveśaḥ |",
  "SA11n1130:568": "tatra tathāgato mahākāruṇiko lokasyottrāsapadaparihārārthaṃ vyavahāravaśāduktavān-utpadyante nirudhyante ceti |",
  "SA11n1130:569": "na cātra kasyaciddharmasyotpādo na nirodha iti ||",
  "SA11n1130:570": "punaratraivoktam- tatra bhagavaṃścakṣū rūpeṣu na raṇati śrotraṃ śabdeṣu |",
  "SA11n1130:571": "yāvanmano dharmeṣu na raṇati, sa dharmaḥ |",
  "SA11n1130:572": "tatra kathaṃ cakṣū rūpeṣu na raṇati?",
  "SA11n1130:573": "saṃsargābhāvāt |",
  "SA11n1130:574": "na hi cakṣū rūpeṇa saṃsṛjyate |",
  "SA11n1130:575": "yāvanna mano dharmeṇa saṃsṛjyate |",
  "SA11n1130:576": "yanna saṃsṛjyate tanna raṇati |",
  "SA11n1130:577": "advitīyasya bhagavan dharmasya raṇaṃ nāsti |",
  "SA11n1130:578": "advitīyaśca bhagavan sarvadharmāḥ |",
  "SA11n1130:579": "parasparaṃ na jānanti na vijānanti na kalpayanti na vikalpayanti |",
  "SA11n1130:580": "na saṃbhavanti na visaṃbhavanti |",
  "SA11n1130:581": "na hīyante na vardhante |",
  "SA11n1130:582": "na rajyanyti na virajyanti |",
  "SA11n1130:583": "na saṃsaranti na parinirvānti |",
  "SA11n1130:584": "naite kasyacit,",
  "SA11n1130:585": "naiṣāṃ kaścit |",
  "SA11n1130:586": "naite bhagavan dharmā udvijante,",
  "SA11n1130:587": "na saṃkliśyante na vyavadāyante |",
  "SA11n1130:588": "evamahaṃ bhagavan jānāmi,",
  "SA11n1130:589": "evamavabudhye |",
  "SA11n1130:590": "yadapyahaṃ bhagavannevaṃ vadāmi- evamahaṃ jānāmi evamahaṃ budhyāmīti,",
  "SA11n1130:591": "āyatanānāmeṣa vikāraḥ |",
  "SA11n1130:592": "na ca bhagavannāyatanānāmevaṃ bhavati- asmākameṣa vikāra iti |",
  "SA11n1130:593": "yo hyevaṃ jānāti,",
  "SA11n1130:594": "sa na kenacitsārdha vivadati |",
  "SA11n1130:595": "yanna vivadati tacchramaṇadharmamanusaratīti |",
  "SA11n1130:596": "tathā dharmadarśanaṃ buddhadarśanaṃ sarvasattvadarśanaṃ sarvasattvahetupratyayadarśanaṃ śūnyatādarśanamadarśanam |",
  "SA11n1130:597": "adarśanaṃ bhagavan sarvadharmāṇāṃ darśanaṃ samyagdarśanamiti ||",
  "SA11n1130:598": "kathamanadhiṣṭhānā saṃvṛtiryuktā?",
  "SA11n1130:599": "kathaṃ punarayuktā?",
  "SA11n1130:600": "yathā asati sthāṇau puruṣabhrāntiḥ |",
  "SA11n1130:601": "kasya punaḥ śūnyatāvādinaḥ paramārthataḥ sthāṇuḥ siddho yadāśrayātpuruṣabhrāntiḥ syāt?",
  "SA11n1130:602": "amūlā eva ca sarvadharmāstattvato mūlānupapatteḥ ||",
  "SA11n1130:603": "tathā coktamāryavimalakīrtinirdeśe- abhūtaparikalpasya kiṃ mūlam?",
  "SA11n1130:604": "āha- viparyastā saṃjñā mūlam |",
  "SA11n1130:605": "āha- viparyastāyāḥ saṃjñāyāḥ kiṃ mūlam |",
  "SA11n1130:606": "apratiṣṭhānaṃ mūlam?",
  "SA11n1130:607": "āha- apratiṣṭhāyāḥ kiṃ mūlam?",
  "SA11n1130:608": "āha- yanmañjuśrīrapratiṣṭhānaṃ na tasya kiṃcinmūlam |",
  "SA11n1130:609": "iti hyapratiṣṭhānamūlapratiṣṭhitāḥ sarvadharmāḥ | iti ||",
  "SA11n1130:610": "iyaṃ samāsataḥ prajñāpāramitā cittaśuddhayarthinā bhāvayitavyā |",
  "SA11n1130:611": "bhāvayitvā ca kleśaripuraṇakuśalena bhavitavyam,",
  "SA11n1130:612": "na svagṛhaśūreṇa ||",
  "SA11n1130:613": "yathoktamāryasaṃgītisūtre- na śūnyatāvādī lokadharmaiḥ saṃhviyate'niścitatvāt |",
  "SA11n1130:614": "na sa lābhena saṃhṛṣyati |",
  "SA11n1130:615": "alābhena na vimanā bhavati |",
  "SA11n1130:616": "yaśasā na vismayate |",
  "SA11n1130:617": "ayaśasā na saṃkucati |",
  "SA11n1130:618": "nindayā nāvalīyate |",
  "SA11n1130:619": "praśaṃsayā nānulīyate |",
  "SA11n1130:620": "sukhena na rajyate |",
  "SA11n1130:621": "duḥkhena na virajyate |",
  "SA11n1130:622": "yo hyevaṃ lokadharmairna saṃhriyate,",
  "SA11n1130:623": "sa śūnyatāṃ jānīte |",
  "SA11n1130:624": "iti ||",
  "SA11n1130:625": "tathā śūnyatāvādino na kkacidanurāgo na virāgaḥ |",
  "SA11n1130:626": "yasmin rajyeta,",
  "SA11n1130:627": "tacchūnyameva jānīte,",
  "SA11n1130:628": "śūnyameva paśyati |",
  "SA11n1130:629": "nāsau śūnyatāṃ jānīte,",
  "SA11n1130:630": "yaḥ kkaciddharme rajyate vā virajyate vā |",
  "SA11n1130:631": "tathā nāsau śūnyatāṃ jānīte,",
  "SA11n1130:632": "yaḥ kenacitsārdhaṃ vigrahaṃ vivādaṃ vā kuryāt |",
  "SA11n1130:633": "śūnyameva jānīte,",
  "SA11n1130:634": "tacchunyameva paśyatītyādi ||",
  "SA11n1130:635": "etatsaṃkṣepāccittaśodhanam ||",
  "SA11n1130:636": "ayaivamapi paramaviśuddhirdharmadarśane sati iha pañcakaṣāyasaṃkliṣṭasya kalyāṇamitrāvasāditasya vā saṃkṣepeṇa tāvatkutra yatnaṃ kṛtvā śīghraṃ cittaśuddhirbhavati?",
  "SA11n1130:637": "ātmabahumāna-parāvajñātyāge'nayormūlamātmasattvadṛṣṭiḥ |",
  "SA11n1130:638": "sā caitadabhyāsātsukaraṃ prahīyata iti paragauravamātmāvajñā caivaṃ bhāvanīyā-",
  "SA11n1130:639": "yadi sattvo yadi skandhāḥ kṣamatā sarvathā sthitā |",
  "SA11n1130:640": "ekasya hi parātmatvaṃ viruddhaṃ saṃbhavetkatham ||",
  "SA11n1130:641": "vinālambanamapyetadācarantyeva dehinaḥ |",
  "SA11n1130:642": "anādikalpanābhyāsātkimabhyāsasya duṣkaram ||",
  "SA11n1130:643": "evamabhyāsavaśyatve tulye kasmātsukhodayam |",
  "SA11n1130:644": "paragauravamutsṛjya svasukhāyānyadiṣyate ||",
  "SA11n1130:645": "cintāmaṇiryathoktāśca santi gauravahetavaḥ |",
  "SA11n1130:646": "na tu me gauravātsaukhyamihāpi janadurbhagāt |",
  "SA11n1130:647": "tasmātsattvāntare yadvadrūkṣamatsaramāninaḥ |",
  "SA11n1130:648": "ātmasnehavato vṛttirbhāvayettadviparyayam ||",
  "SA11n1130:649": "ātmano bahumāno'yaṃ stutinindādisekataḥ |",
  "SA11n1130:650": "vardhate nārakavaśātsekānnarakavahnivat ||",
  "SA11n1130:651": "śabdastāvadacittatvānmāṃ stautīti na saṃbhavaḥ |",
  "SA11n1130:652": "paraḥ kila mayi prīta ityayaṃ me matibhramaḥ ||",
  "SA11n1130:653": "tattuṣṭayaiva mama prītiḥ sāmānye na sadāstu sā |",
  "SA11n1130:654": "tatsukhena na cetkāryaṃ tena tuṣṭena kiṃ mama ||",
  "SA11n1130:655": "anyatra mayi vā prītyā kiṃ hi me parakīyayā ||",
  "SA11n1130:656": "na me pareṇa tuṣṭena kāye saukhyamihāṇvapi ||",
  "SA11n1130:657": "evaṃ jñātvā prahātavyā kalpanā nirvibandhanā |",
  "SA11n1130:658": "akīrtinindāsatkārā evaṃ jñeyāśca niṣphalāḥ ||",
  "SA11n1130:659": "na dharmo nāyurārogyaṃ na balaṃ vandanādibhiḥ |",
  "SA11n1130:660": "yadvadutprāsyamānasya vikārairanyakāyikaiḥ ||",
  "SA11n1130:661": "hṛṣṭasyātha viṣaṇṇasya lābhālābhau samodayau |",
  "SA11n1130:662": "vivarjya niṣphalaṃ tasmādbhaveyaṃ śailamānasaḥ ||",
  "SA11n1130:663": "saṃstavatyāgācca śīghraṃ cittaviśuddhirbhavati iti tatrāpi cintyate-",
  "SA11n1130:664": "nimittodgrahasaṃbhūtā pratyabhijñā punaḥ punaḥ |",
  "SA11n1130:665": "utpādayatyanunayaṃ jāyate pratigho'pyataḥ ||",
  "SA11n1130:666": "pratighānunayau yasya tasya pāpamavāritam |",
  "SA11n1130:667": "abhyākhyānāni citrāṇi mātsaryaṃ cerṣyayā saha ||",
  "SA11n1130:668": "lābhādikāmatā māna ityādyāvartate bahu |",
  "SA11n1130:669": "tasmātsarvaprayatnena saṃstavaṃ praharenmuniḥ ||",
  "SA11n1130:670": "sādṛśyādanyadapyetadvāristrotovadīkṣyate |",
  "SA11n1130:671": "tadevedamiti bhrāntyā tattve tiṣṭhāmyato balāt ||",
  "SA11n1130:672": "avastu caitatsādṛśyaṃ duḥkhaṃ ca janayiṣyati |",
  "SA11n1130:673": "ahaṃ caitacca sarvaṃ ca nacirānna bhaviṣyati || iti ||",
  "SA11n1130:674": "ātmabhāvapariśuddhiścaturddhaśaḥ paricchedaḥ ||"
}