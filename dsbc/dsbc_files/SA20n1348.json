{
  "SA20n1348:0": "navamo'dhikāraḥ",
  "SA20n1348:1": "sarvākārajñatāyāṃ dvau ślokau |",
  "SA20n1348:2": "tṛtīyastayoreva nirdeśabhūtaḥ |",
  "SA20n1348:3": "ameyairduṣkaraśatairameyaiḥ kuśalācayaiḥ |",
  "SA20n1348:4": "aprameyeṇa kālena ameyāvaraṇakṣayāt ||1 ||",
  "SA20n1348:5": "sarvākārajñatāvāptiḥ sarvāvaraṇanirmalā |",
  "SA20n1348:6": "vivṛtā ratnapeṭeva buddhatvaṃ samudāhṛtam ||2 ||",
  "SA20n1348:7": "kṛtvā duṣkaramadbhutaṃ śramaśataiḥ saṃcityasarvaśubhaṃ",
  "SA20n1348:8": "kālenottamakalpayānamahatā sarvāvṛtīnāṃ kṣayāt |",
  "SA20n1348:9": "sūkṣmasyāvaraṇasya bhūmiṣu gatasyotpāṭanād buddhatā",
  "SA20n1348:10": "ratnānāmiva sā prabhāvamahatāṃ peṭā samuddhāti[ṭi?]tā ||3 ||",
  "SA20n1348:11": "sarvadharmāśca buddhatvaṃ dharmo naiva na kaścana |",
  "SA20n1348:12": "śukladharmamayaṃ tacca na ca taistannirūpyate ||4 ||",
  "SA20n1348:13": "dharmaratnanimittatvāllabdharatnākaropamam |",
  "SA20n1348:14": "śubhasyanimittatvāllabdhameghopamaṃ matam ||5 ||",
  "SA20n1348:15": "buddhatvaṃ sarvadharmaḥ samuditamatha vā sarvadharmavyapetaṃ",
  "SA20n1348:16": "prodbhūterdharmaratnapratatasumahato dharmaratnākarābham |",
  "SA20n1348:17": "bhūtānāṃ śuklasasyaprasavasumahato hetuto meghabhūtaṃ",
  "SA20n1348:18": "dānāddharmāmbuvarṣapratatasuvihitasyākṣayasya prajāsu ||6 ||",
  "SA20n1348:19": "paritrāṇaṃ hi buddhatvaṃ sarvakleśagaṇātsadā |",
  "SA20n1348:20": "sarvaduścaritebhyaśca janmamaraṇato 'pi ca ||7 ||",
  "SA20n1348:21": "upadravebhyaḥ sarvebhyo apāyādanupāyataḥ |",
  "SA20n1348:22": "satkāyāddhīnayānācca tasmāccharaṇamuttamam ||8 ||",
  "SA20n1348:23": "śaraṇamanupamaṃ tacchreṣṭhabuddhatvamiṣṭaṃ",
  "SA20n1348:24": "jananamaraṇasarvakleśapāpeṣu rakṣā |",
  "SA20n1348:25": "vividhabhayagatānāṃ sarvarakṣāpayānaṃ",
  "SA20n1348:26": "pratatavividhaduḥkhāpāyanopāyagānāṃ ||9 ||",
  "SA20n1348:27": "bauddhairdharmairyacca susaṃpūrṇaśarīraṃ yatsaddharme vetti sa sattvānpravinetum |",
  "SA20n1348:28": "yātaṃ pāraṃ yatkṛpayā sarvajagatsu tad buddhatvaṃ śreṣṭhamihatyaṃ[heṣṭaṃ] śaraṇānām ||10 ||",
  "SA20n1348:29": "ālokāt[kālāt]sarvasattvānāṃ buddhatvaṃ śaraṇaṃ mahat |",
  "SA20n1348:30": "sarvavyasanasaṃpattivyāvṛttyabhyudaye matam ||11 ||",
  "SA20n1348:31": "kleśajñeyavṛtīnāṃ satatamanugataṃ bījamutkṛṣṭakālaṃ",
  "SA20n1348:32": "yasminnastaṃ prayātaṃ bhavati suvipulaiḥ sarvahāniprakāraiḥ |",
  "SA20n1348:33": "buddhatvaṃ śukladharmapravaraguṇayutā ā[cā]śrayasyānyathāpti-",
  "SA20n1348:34": "statprāptirnirvikalpādviṣayasumahato jñānamārgātsuśuddhāt ||12 ||",
  "SA20n1348:35": "sthitaśca tasminsa tathāgato jaganmahācalendrastha ivābhyudīkṣate |",
  "SA20n1348:36": "śamābhirāmaṃ karūṇāyate janamaghā[bhavā]bhirāme 'nyajane tu kā kathā ||13 ||",
  "SA20n1348:37": "pravṛttirūddhittiravṛtirāśrayo nivṛttirāvṛttiratho dvayādvayā |",
  "SA20n1348:38": "samāviśiṣṭā api sarvagātmikā tathāgatānāṃ parivṛttiriṣyate ||14 ||",
  "SA20n1348:39": "yathāmbaraṃ sarvagataṃ sadāmataṃ tathaiva tatsarvagataṃ sadāmatam |",
  "SA20n1348:40": "yathāmbaraṃ rūpagaṇeṣu sarvagaṃ tathaiva tatsatvagaṇeṣu sarvagam ||15 ||",
  "SA20n1348:41": "yathodabhājane bhinne candrabimbaṃ na dṛśyate |",
  "SA20n1348:42": "tatha duṣṭeṣu sattveṣu buddhabimbaṃ na dṛśyate ||16 ||",
  "SA20n1348:43": "yathāgnirjvalate 'nyatra punaranyatraśāmyati |",
  "SA20n1348:44": "buddheṣvapi tathā jñeyaṃ saṃdarśanamadarśanam ||17 ||",
  "SA20n1348:45": "aghaṭitebhyastūryebhyo yathā syācchabdasaṃbhavaḥ |",
  "SA20n1348:46": "tathā jiṇe vinābhogaṃ deśanāyāḥ samudbhavaḥ ||18 ||",
  "SA20n1348:47": "yathā maṇervinā yatnaṃ svaprabhāva[sa]nidarśanam |",
  "SA20n1348:48": "buddheṣvapi vinābhogaṃ tathā kṛtyanidarśanam ||19 ||",
  "SA20n1348:49": "yathākāśe avicchinnā dṛśyante lokataḥ kriyāḥ |",
  "SA20n1348:50": "tathaivānāsrave ghātau avicchinnā jinakriyāḥ ||20 ||",
  "SA20n1348:51": "yathākāśe kriyāṇāṃ hi hānirabhyudayaḥ sadā |",
  "SA20n1348:52": "tathaivānāsrave dhātau buddhakāryodayavyayaḥ ||21 ||",
  "SA20n1348:53": "paurvāparyāviśiṣṭāpi sarvāvaraṇanirmalā |",
  "SA20n1348:54": "naśuddhā nāpi cāśuddhā tathatā buddhatā matā ||22 ||",
  "SA20n1348:55": "śūnyatāyāṃ viśuddhāyāṃ nairātmyānmārgalābhataḥ |",
  "SA20n1348:56": "buddhāḥ śuddhātmalābhitvāt gatā ātmamahātmatām ||23 ||",
  "SA20n1348:57": "na bhāvo nāpi cābhāvo buddhatvaṃ tena kathyate |",
  "SA20n1348:58": "tasmādbuddhatathāpraśne avyākṛtanayo mataḥ ||24 ||",
  "SA20n1348:59": "dāhaśāntiryathā lohe darśane timirasya ca |",
  "SA20n1348:60": "cittajñāne tathā bauddhe bhāvābhāvo na śasyate ||25 ||",
  "SA20n1348:61": "buddhānāmamale dhātau naikatā bahutā na ca |",
  "SA20n1348:62": "ākāśavadadehatvātpūrvadehānusārataḥ ||26 ||",
  "SA20n1348:63": "balādibuddhadharmeṣu bodhī ratnākaropamā |",
  "SA20n1348:64": "jagatkuśalasasyeṣu mahāmeghopamā matā ||27 ||",
  "SA20n1348:65": "puṇyajñānasupūrṇatvātpūrṇacandropamā matā |",
  "SA20n1348:66": "jñānālokakaratvācca mahādityopamā matā ||28 ||",
  "SA20n1348:67": "ameyā raśmayo yadvadvyamiśrā bhānumaṇḍale |",
  "SA20n1348:68": "sadaikakāryā vartante lokamālokayanti ca ||29 ||",
  "SA20n1348:69": "tathaivānāsrave dhātau buddhānāmaprameyatā |",
  "SA20n1348:70": "miśraikakāryā kṛtyeṣu jñānālokakarāmatā ||30 ||",
  "SA20n1348:71": "yathaikaraśminiḥsārātsarvaraśmiviniḥsṛtiḥ |",
  "SA20n1348:72": "bhānostathaiva buddhānāṃ jñeyā jñānaviniḥsṛtiḥ ||31 ||",
  "SA20n1348:73": "yathaivādityaraśmīnāṃ vṛttau nāsti mamāyitam |",
  "SA20n1348:74": "tathaiva buddhajñānānāṃ vṛttau nāsti mamāyitam ||32 ||",
  "SA20n1348:75": "yathā sūryaikamuktābhai raśmibhirbhāsyate jagat |",
  "SA20n1348:76": "sakṛt jñeyaṃ tathā sarvaṃ buddhajñānaiḥ prabhāsyate ||33 ||",
  "SA20n1348:77": "yathaivādityaraśmīnāṃ meghādyāvaraṇaṃ matam |",
  "SA20n1348:78": "tathaiva buddhajñānānāmāvṛtiḥ satvaduṣṭatā ||34 ||",
  "SA20n1348:79": "yathā pāṃśuvaśādvasre raṅgacitrāvicitratā |",
  "SA20n1348:80": "tathā 'vedhavaśānmuktau jñānacitrāvicitratā ||35 ||",
  "SA20n1348:81": "gāmbhīryamamale dhātau lakṣaṇasthānakarmasu |",
  "SA20n1348:82": "buddhānāmetaduditaṃ raṅgairvākāśacitraṇā ||36 ||",
  "SA20n1348:83": "sarveṣāmaviśiṣṭāpi tathatā śuddhimāgatā |",
  "SA20n1348:84": "tathāgatatvaṃ tasmācca tadgarbhāḥ sarvadehinaḥ ||37 ||",
  "SA20n1348:85": "śrāvakāṇāṃ vibhutvena laukikasyābhibhūyate |",
  "SA20n1348:86": "pratyekabuddhebhyo manaḥ[buddhabhaumena] śrāvakasyābhibhūyate ||38 ||",
  "SA20n1348:87": "bodhisattvavibhutvasya tatkalāṃ nānugacchati |",
  "SA20n1348:88": "tathāgatavibhutvasya tatkalāṃ nānugacchati ||39 ||",
  "SA20n1348:89": "aprameyamacintyaṃ ca vibhutvaṃ bauddhamiṣyate |",
  "SA20n1348:90": "yasya yatra yathā yāvatkāle yasminpravartate ||40 ||",
  "SA20n1348:91": "pañcendriyaparāvṛttau vibhutvaṃ labhyate param |",
  "SA20n1348:92": "sarvārthavṛttau sarveṣāṃ gunadvādaśaśatodaye ||41 ||",
  "SA20n1348:93": "manaso'pi parāvṛttau vibhutvaṃ labhyate param |",
  "SA20n1348:94": "vibhutvānucare jñāne nirvikalpe sunirmale ||42 ||",
  "SA20n1348:95": "sārthodgrahaparāvṛttau vibhutvaṃ labhyate param |",
  "SA20n1348:96": "kṣetraśuddhau yathākāmaṃ bhogasaṃdarśanāya hi ||43 ||",
  "SA20n1348:97": "vikalpasya parāvṛttau vibhutvaṃ labhyate param |",
  "SA20n1348:98": "avyāghāte sadākālaṃ sarveṣāṃ jñānakarmaṇām ||44 ||",
  "SA20n1348:99": "pratiṣṭhāyāḥ parāvṛttau vibhutvaṃ labhyate param |",
  "SA20n1348:100": "apratiṣṭhitanirvāṇaṃ buddhānāmacale[male]pade ||45 ||",
  "SA20n1348:101": "maithunasya parāvṛttau vibhutvaṃ labhyate param |",
  "SA20n1348:102": "buddhasaukhyabihāre 'tha dārā'saṃkleśadarśane ||46 ||",
  "SA20n1348:103": "ākāśasaṃjñāvyāvṛttau vibhutvaṃ labhyate param |",
  "SA20n1348:104": "cintitārthasamṛddhau ca gatirūpavibhāvane ||47 ||",
  "SA20n1348:105": "ityemeyaparāvṛttāvameyavibhutā matā |",
  "SA20n1348:106": "acintyakṛtyānuṣṭhānādbuddhānāmamalāśraye ||48 ||",
  "SA20n1348:107": "śubhe vṛddho loko vrajati suviśuddhau paramatāṃ |",
  "SA20n1348:108": "śubhe cānārabdhvā vrajati śubhavṛddhau paramatām |",
  "SA20n1348:109": "vrajatyevaṃ loko diśi diśi jinānāṃ sukathitai-",
  "SA20n1348:110": "rapakvaḥ pakvo vā [na]ca punaraśeṣaṃ dhruvamiha ||49 ||",
  "SA20n1348:111": "tathā kṛtvā caryāṃ [kṛcchrāvāpyāṃ] paramaguṇayogādbhutavartī",
  "SA20n1348:112": "mahābodhiṃ nityāṃ dhruvamaśaraṇānāṃ ca śaraṇam |",
  "SA20n1348:113": "labhante yaddhīrā [diśi diśi] gasadā [sadā]sarvasamayaṃ",
  "SA20n1348:114": "tadāścaryaṃ loke suvidhacaraṇānnādbhutamapi ||50 ||",
  "SA20n1348:115": "kvaciddharmāñcakaṃ [dharmyaṃ cakraṃ] bahumukhaśatairdarśayati yaḥ",
  "SA20n1348:116": "kvacijjanmāntardhiṃ kvacidapi vicitrāṃ janacarīm |",
  "SA20n1348:117": "kvacitkṛtsnāṃ bodhiṃ kvacidapi ca nirvāṇamasakṛt",
  "SA20n1348:118": "na ca sthānāttasmādvicalati sa sarvaṃ ca kurute ||51 ||",
  "SA20n1348:119": "na buddhānāmevaṃ bhavati mamapakvo 'yamiti cāpra-",
  "SA20n1348:120": "pācyo 'yaṃ dehī api ca adhunāpācyata iti |",
  "SA20n1348:121": "vinā saṃskāraṃ tu prapacamupayātyeva janatā",
  "SA20n1348:122": "śubhairdharmairnityaṃ diśi diśiḥ samantāttrayamukham ||52 ||",
  "SA20n1348:123": "yathāyatnaṃ bhānuḥ pratataviṣadairaṃśavisaraiḥ",
  "SA20n1348:124": "prapāka[kaṃ] sasyānāṃ diśi [diśi] samantātprakurūte |",
  "SA20n1348:125": "tathā dharmārko'pi praśamavidhidharmāṃśuvisaraiḥ",
  "SA20n1348:126": "prapākaṃ sasyānāṃ diśi diśi samantātprakurūte ||53 ||",
  "SA20n1348:127": "yathaikasmāddīpādbhavati sumahāndīpanicayo",
  "SA20n1348:128": "'prameyo 'saṃkhyeyo na ca sa punareti vyayamataḥ |",
  "SA20n1348:129": "tathaikasmād buddhād [pākā]bhavati sumahān paripāka[pāka]nicayo",
  "SA20n1348:130": "'prameyo 'saṃkhyeyo na ca punareti[punarupaiti] vyayamataḥ ||54 ||",
  "SA20n1348:131": "yathā toyaistṛptiṃ vrajati na mahāsāgara iva",
  "SA20n1348:132": "na vṛddhiṃ vā yāti pratataviṣadāmbu praviśanaiḥ |",
  "SA20n1348:133": "tathā bauddhau dhātuḥ satatasamitaiḥ śuddhiviśanai-",
  "SA20n1348:134": "rnatṛptiṃ vṛddhiṃ vā vrajati paramāścaryamiha tat ||55 ||",
  "SA20n1348:135": "sarvadharmadvayāvāratathatāśuddhilakṣaṇaḥ |",
  "SA20n1348:136": "vastujñānatadālambavaśitākṣayalakṣaṇaḥ ||56 ||",
  "SA20n1348:137": "kleśajñeyāvaraṇadvayātsarvadharmatathatāviśuddhilakṣaṇaśca |",
  "SA20n1348:138": "vastutadālambanajñānayorakṣayavaśitā lakṣaṇaśca |",
  "SA20n1348:139": "sarvatastathatājñānabhāvanā samudāgamaḥ |",
  "SA20n1348:140": "sarvasatvadvayādhānasarvathā'kṣayatā phalam ||57 ||",
  "SA20n1348:141": "kāyavākcittanirmāṇaprayogopāyakarmakaḥ |",
  "SA20n1348:142": "samādhidhāraṇīdvāradvayāmeyasamanvitaḥ ||58 ||",
  "SA20n1348:143": "svabhāvadharmasaṃbhoganirmāṇairbhinnavṛttikaḥ |",
  "SA20n1348:144": "dharmadhāturviśuddho 'yaṃ buddhānāṃ samudāhṛtaḥ ||59 ||",
  "SA20n1348:145": "svābhāviko 'tha sāṃbhogyaḥ kāyo nairmāṇiko'paraḥ |",
  "SA20n1348:146": "kāyabhedā hi buddhānāṃ prathamastu dvayāśrayaḥ ||60 ||",
  "SA20n1348:147": "sarvadhātuṣu sāṃbhogyo bhitro gaṇaparigrahaiḥ |",
  "SA20n1348:148": "kṣetraiśca nāmabhiḥ kāyairdharmasaṃbhogaceṣṭitaiḥ ||61 ||",
  "SA20n1348:149": "samaḥ sūkṣmaśca tacchiṣṭaḥ[cchliṣṭaḥ] kāyaḥ svābhāviko mataḥ |",
  "SA20n1348:150": "saṃbhogavibhutāheturyatheṣṭaṃ bhogadarśane ||62 ||",
  "SA20n1348:151": "ameyaṃ buddhanirmāṇaṃ kāyo nairmāṇiko mataḥ |",
  "SA20n1348:152": "dvayordvayārthasaṃpattiḥ sarvākārā pratiṣṭhitā ||63 ||",
  "SA20n1348:153": "śilpajanmamahābodhisadānirvāṇadarśanaiḥ |",
  "SA20n1348:154": "buddhanirmāṇakāyo'yaṃ mahāmāyo[mahopāyo] vimocane ||64 ||",
  "SA20n1348:155": "tribhiḥ kāyaistu vijñeyo buddhānāṃ kāyasaṃgrahaḥ |",
  "SA20n1348:156": "sāśrayaḥ svaparārtho yastribhiḥ kāyairnirdarśitaḥ ||65 ||",
  "SA20n1348:157": "āśrayeṇāśayenāpi karmaṇā te samā matāḥ |",
  "SA20n1348:158": "prakṛtyā 'sraṃsanenāpi prabandhenaiṣu nityatā ||66 ||",
  "SA20n1348:159": "ādarśajñānamacalaṃ trayajñānaṃ tadāśritam |",
  "SA20n1348:160": "samatāpratyavekṣāyāṃ kṛtyānuṣṭhāna eva ca ||67 ||",
  "SA20n1348:161": "ādarśajñānamamamāparicchinnaṃ sadānugam |",
  "SA20n1348:162": "sarvajñeyeṣvasaṃmūḍhaṃ na ca teṣvāmukhaṃ sadā ||68 ||",
  "SA20n1348:163": "sarvajñānanimittatvānmahājñānākaropamam |",
  "SA20n1348:164": "saṃbhogabuddhatā jñānapratibimbodayācca tat ||69 ||",
  "SA20n1348:165": "sattveṣu samatājñānaṃ bhāvanāśuddhito'malaṃ [matam] |",
  "SA20n1348:166": "apratiṣṭhasa[śa]māviṣṭaṃ samatājñānamiṣyate ||70 ||",
  "SA20n1348:167": "mahāmaitrīkṛpābhyāṃ ca sarvakālānugaṃ matam |",
  "SA20n1348:168": "yathādhimokṣaṃ satvānāṃ buddhabimbanidarśakam ||71 ||",
  "SA20n1348:169": "pratyavekṣaṇakaṃ jñāne [naṃ]jñeyeṣvavyāhataṃ sadā |",
  "SA20n1348:170": "dhāraṇīnāṃ samādhīnāṃ nidhānopamameva ca ||72 ||",
  "SA20n1348:171": "pariṣanmaṇḍale sarvavibhūtīnāṃ nidarśakam |",
  "SA20n1348:172": "sarvasaṃśayavicchedi mahādharmapravarṣakam ||73 ||",
  "SA20n1348:173": "kṛtyānuṣṭhānatājñānaṃ nirmāṇaiḥ sarvadhātuṣu |",
  "SA20n1348:174": "citrāprameyācintyaiśca sarvasattvārthakārakam ||74 ||",
  "SA20n1348:175": "kṛtyaniṣpattibhirbhedaiḥ saṃkhyākṣetraiśca sarvadā |",
  "SA20n1348:176": "acintyaṃ buddhanirmāṇaṃ vijñeyaṃ tacca sarvathā ||75 ||",
  "SA20n1348:177": "dhāraṇātsamacittācca samyagdharmaprakāśanāt |",
  "SA20n1348:178": "kṛtyānuṣṭhānataścaiva caturjñānasamudbhavaḥ ||76 ||",
  "SA20n1348:179": "gotrabhedādavaiyarthyātsākalyādapyanāditaḥ |",
  "SA20n1348:180": "abhedānnaikabuddhatvaṃ bahutvaṃ cāmalāśraye ||77 ||",
  "SA20n1348:181": "yā 'vidyamānatā saiva paramā vidyamānatā |",
  "SA20n1348:182": "sarvathā 'nupalambhaśca upalambhaḥ paro mataḥ ||78 ||",
  "SA20n1348:183": "bhāvanā paramā ceṣṭā bhāvanāmavipaśyatām |",
  "SA20n1348:184": "pratilambhaḥ paraśceṣṭaḥ pratilambhaṃ ca paśyatām ||79 ||",
  "SA20n1348:185": "paśyatāṃ gurutvaṃ [tāṃ] dīrghaṃ nimittaṃ vīryamātmanaḥ |",
  "SA20n1348:186": "mānināṃ bodhisattvānāṃdu [dū]re bodhirnirūpyate ||80 ||",
  "SA20n1348:187": "paśyatām, kalpanāmātraṃ sarvametadyathoditaṃ |",
  "SA20n1348:188": "akalpabodhisatvānāṃ prāptā bodhirnirūpyate || 81 ||",
  "SA20n1348:189": "bhinnāśrayā bhinnajalāśca nadyaḥ",
  "SA20n1348:190": "alpodakāḥ kṛtyapṛthaktvakāryāḥ |",
  "SA20n1348:191": "jalāśritaprāṇitanūpabhogyā",
  "SA20n1348:192": "bhavanti pātālamasaṃpraviṣṭāḥ ||82 ||",
  "SA20n1348:193": "samudraviṣṭāśca bhavanti sarvā ekāśrayā ekamahājalāśca |",
  "SA20n1348:194": "miśraikakāryāśca mahopabhogyā jalāśritaprāṇigaṇasya nityam ||83 ||",
  "SA20n1348:195": "bhinnāśrayā bhinnamatāśca dhīrāḥ svalpāvabodhāḥ pṛthagātmakṛtyāḥ |",
  "SA20n1348:196": "parīttasatvārthasadopabhogyā bhavanti buddhatvamasaṃpraviṣṭāḥ ||84 ||",
  "SA20n1348:197": "buddhatvaviṣṭāśca bhavanti sarve ekāśrayā ekamahāvabodhāḥ |",
  "SA20n1348:198": "miśrekakāryāśca mahopabhogyāḥ sadā mahāsatvagaṇasya te hi ||85 ||",
  "SA20n1348:199": "itinirūpamaśukladharmayogād hitasukhahetutayā ca buddhabhūmeḥ |",
  "SA20n1348:200": "śubhaparamasukhākṣayākaratvāt śubhamatirarhati bodhicittamāptum ||86 ||",
  "SA20n1348:201": " || mahāyānasūtrālaṃkāre bodhyadhikāro navamaḥ ||"
}