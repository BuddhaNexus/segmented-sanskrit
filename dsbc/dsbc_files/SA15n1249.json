{
  "SA15n1249:0": " || 2 ||",
  "SA15n1249:1": " || īśvarasādhanadūṣaṇam ||",
  "SA15n1249:2": "oṃ namastārāyai |",
  "SA15n1249:3": "sūktaratnāśrayatvena jitaratnākarādidam |",
  "SA15n1249:4": "gurorvāgambudheḥ smartuṃ kiñcidākṛṣya likhyate ||",
  "SA15n1249:5": "rītiḥ sudhānidhiriyaṃ sattame madhyavartini |",
  "SA15n1249:6": "vidveṣiṇi viṣajvālā kiñcijjñe tu na kiñcina ||",
  "SA15n1249:7": "ihaite naiyāyikādayo vivādapadasya kṣitidharādeḥ svarūpopādānopakaraṇasaṃpradānaprayojanavibhāgapravīṇaṃ sarvajñatādiguṇaviśiṣṭaṃ puruṣaviśeṣamicchanti | yadāhuḥ",
  "SA15n1249:8": "eko vibhuḥ sarvavidekabuddhi -",
  "SA15n1249:9": "samāśrayaḥ śāśvata īśvarākhyaḥ |",
  "SA15n1249:10": "pramāṇamiṣṭo jagato vidhātā",
  "SA15n1249:11": "svargāpavargārthibhirarthanīyaḥ || iti ||",
  "SA15n1249:12": "sa ca kathaṃ sidhyatīti paryanuyuktāḥ sādhanamidamācakṣate |",
  "SA15n1249:13": "vivādādhyāsitaṃ buddhimaddhetukam |",
  "SA15n1249:14": "kāryatvāt |",
  "SA15n1249:15": "yat kāryaṃ tadbuddhimaddhetukam |",
  "SA15n1249:16": "yathā ghaṭaḥ |",
  "SA15n1249:17": "kāryaṃ cedam |",
  "SA15n1249:18": "tasmād buddhimaddhetukamiti |",
  "SA15n1249:19": "hetoḥ parokṣārthapratipādakatvamanubhūteṣu hetvābhāseṣu na śakyamāvedayitum |",
  "SA15n1249:20": "hetvābhāsāśca pañca | yathoktam",
  "SA15n1249:21": "savyabhicāraviruddhaprakaraṇasamasādhyasamātītakālā iti |",
  "SA15n1249:22": "tatra na tāvadayaṃ sādhyasamo hetuḥ |",
  "SA15n1249:23": "asiddho hi sādhyasamaḥ kathyate |",
  "SA15n1249:24": "sa ca saṃkṣepato vibhajyamāno dvidhā vyavatiṣṭhate |",
  "SA15n1249:25": "āśrayāsiddhatvād vā'siddho yathā surabhi gaganāravindamaravindatvāditi |",
  "SA15n1249:26": "satyapi cāśraye pramāṇena saṃbandhāsiddherasiddho yathā anityaḥ śabdaḥ sāvayavatvāditi |",
  "SA15n1249:27": "na cābhyāṃ prakārābhyāṃ prastutasya hetorasiddhirasti |",
  "SA15n1249:28": "kṣmāruhādau dharmiṇi pramāṇasamadhigate kāryatvasya sādhanasya pramāṇapratītatvāt |",
  "SA15n1249:29": "cirotpannaparvatādau ca dharmiṇi kāryatvaṃ sāvayavatvena hetunā boddhavyam | tad yathā",
  "SA15n1249:30": "vivādapadaṃ kāryam |",
  "SA15n1249:31": "sāvayavatvāt |",
  "SA15n1249:32": "yatsāvayavaṃ tat kāryam |",
  "SA15n1249:33": "yathā vastram |",
  "SA15n1249:34": "tathā cedam |",
  "SA15n1249:35": "tasmāt kāryamiti |",
  "SA15n1249:36": "nanu sāvayavatvena hetunā dravyāṇāmeva kāryatvaṃ sidhyati |",
  "SA15n1249:37": "na tu tatsamavetānāṃ guṇakarmādīnām |",
  "SA15n1249:38": "teṣāmavayavasaṃbandhābhāvāditi cet |",
  "SA15n1249:39": "satyam |",
  "SA15n1249:40": "teṣāṃ kāryaguṇāditvena hetvantareṇa kāryatvamadhigantavyam | tathā hi",
  "SA15n1249:41": "janmabhājo vivādādhyāsitanityetarasamavāyino guṇādayaḥ |",
  "SA15n1249:42": "kāryaguṇāditvāt |",
  "SA15n1249:43": "yo yaḥ kāryaguṇādiḥ sa sarvastathā,",
  "SA15n1249:44": "yathā ghaṭādirūpādiḥ |",
  "SA15n1249:45": "tathā caite |",
  "SA15n1249:46": "tasmājjanmabhājaḥ | iti |",
  "SA15n1249:47": "kāryatvaṃ ca na svakāraṇasamavāyaḥ,",
  "SA15n1249:48": "sāmānyaviśeṣo vā boddhavyaḥ,",
  "SA15n1249:49": "yenāsya pradhvaṃsāvyāpakatvād bhāgāsiddhatā syāt,",
  "SA15n1249:50": "kiṃ tu kāraṇādhīnasvarūpamātram |",
  "SA15n1249:51": "tacca śabdādiṣviva pradhvaṃsādāvapi pratyakṣeṇādhigatamiti na tāvadayamasiddho hetuḥ |",
  "SA15n1249:52": "nāpi viruddhaḥ |",
  "SA15n1249:53": "tathā hi yo vipakṣa eva vartate sa khalu sādhyaviparyayavyāpteḥ sādhyaviruddhaṃ sādhayan viruddho'bhidhīyate |",
  "SA15n1249:54": "yathā nityaḥ śabdaḥ kṛtakatvāditi |",
  "SA15n1249:55": "na cāyaṃ tathā,",
  "SA15n1249:56": "prasiddhakartṛkeṣu ghaṭādiṣu sapakṣeṣu sadbhāvadarśanāt |",
  "SA15n1249:57": "nanu buddhimatpūrvakatve sādhye siddhasādhanam |",
  "SA15n1249:58": "abhimataṃ hi pareṣāmapi karmajatvaṃ kāryajātasya,",
  "SA15n1249:59": "karmaṇaśca cetanātmakatvāt,",
  "SA15n1249:60": "cetanāhetukatvādvā |",
  "SA15n1249:61": "taddhetukatvaṃ ca jagataḥ |",
  "SA15n1249:62": "sarvajñapūrvakatve tu sādhye vyāptiḥ svapne'pi nopalabddhā |",
  "SA15n1249:63": "dṛṣṭāntaśca sādhyahīnaḥ,",
  "SA15n1249:64": "kulālādīnāmasarvajñatvāt |",
  "SA15n1249:65": "viruddhatā ca hetorasarvajñapūrvakatvenaiva kumbhādau kāryatvasya vyāpterupalabdheḥ |",
  "SA15n1249:66": "na copalabdhimatpūrvakatvamātraṃ sādhanaviṣayaḥ,",
  "SA15n1249:67": "tadviśeṣasya tu sarvajñapūrvakatvasyātadviṣayasyāpi tataḥ siddhiriti sāmpratam |",
  "SA15n1249:68": "tathā hi yadyasau viśeṣo na sādhanaviṣayaḥ kathamatastatsiddhiḥ,",
  "SA15n1249:69": "siddhaṃ vā kathamaviṣayaḥ,",
  "SA15n1249:70": "viṣayaścet kathamananvayadoṣaṃ na spṛśediti cet |",
  "SA15n1249:71": "ucyate | sāmānyamātravyāptāvapi antarbhāvitaviśeṣasya sāmānyasya pakṣadharmatāvaśena sādhyadharmiṇyanumānāt viśeṣaviṣayamanumānaṃ bhavatyeva |",
  "SA15n1249:72": "itarathā sarvānumānocchedaprasaṅgāt |",
  "SA15n1249:73": "tathā hi vahnayanumānamapi na sāmānyamātraviṣayam,",
  "SA15n1249:74": "tasya prāgeva siddhatvāt |",
  "SA15n1249:75": "nāpi tadviśiṣṭagirigocaram vahnitvasāmānyasya tatsambandhābhāvena tadviśeṣaṇatvānupapatteḥ |",
  "SA15n1249:76": "itarathā gotvasamavāyādiva gāvaḥ śābaleyādayaḥ parvato'pi vahnitvasamavāyād vahniḥ prasajyeta |",
  "SA15n1249:77": "astyeva girervahnitvena saṃyuktasamavāyaḥ saṃbandha iti cet |",
  "SA15n1249:78": "tarhi nāpratipadya parvatasaṃyuktaṃ vahniviśeṣamasau śakyapratipattiriti vahniviśeṣasyāpyananumānam |",
  "SA15n1249:79": "tathā cānanvayadoṣaprasaṅgaḥ |",
  "SA15n1249:80": "indriyānumāne'pyayameva nyāyo draṣṭavyaḥ,",
  "SA15n1249:81": "yathendriyalakṣaṇakaraṇaviśeṣasiddhiḥ |",
  "SA15n1249:82": "tathā hi tatrāpi nendriyakaraṇikā kācit kriyopalabdhā |",
  "SA15n1249:83": "na khalu cchidādyāḥ kriyā indriyasādhanā,",
  "SA15n1249:84": "vraścanādīnāmanindriyatvāt |",
  "SA15n1249:85": "na ca vraścanādisādhanā saṃbhavati rūpādiparicchittilakṣaṇā kriyā |",
  "SA15n1249:86": "tasmād yathā kriyātvasāmānyasya karaṇamātrādhīnatvavyāptatve pakṣadharmatāvaśādindriyalakṣaṇakaraṇaviśeṣasiddhistathehāpi satyapi kāryatvasyopādānopakaraṇasaṃpradānaprayojanajñakartṛmātravyāptatve'pi vivādādhyāsiteṣu pakṣadharmatāvaśādupādānādyabhijñasāmānyasyākṣiptaviśeṣasyaiva siddhiḥ |",
  "SA15n1249:87": "anyathā sāmānyasyāpi vyāpakābhimatasya na siddhiḥ syāt,",
  "SA15n1249:88": "nirviśeṣasyāsaṃbhavadviśeṣasya vā tasyānupapatteḥ |",
  "SA15n1249:89": "asarvajñasya cātrādṛṣṭādibhedavijñānarahitasyādhiṣṭhātṛbhāvāsaṃbhavāt sarvajñātmaka eva viśeṣo balādāpatati |",
  "SA15n1249:90": "nanūpādānādyabhijñakartṛ mātreṇevāsarvajñatvadehitvādibhirapi vyāptiraśakyaparihārā,",
  "SA15n1249:91": "vyabhicārādarśanasya samānatvāditi cet |",
  "SA15n1249:92": "na sarvajñatvāsarvajñatvayordehitvādehitvayorvā kāryotpattāvanupayogāt |",
  "SA15n1249:93": "na hi sārvajñyaṃ kartṛṇāṃ yogyatāmupasthāpayati,",
  "SA15n1249:94": "asarvajñebhyaḥ kumbhakārādibhyaḥ kumbhādīnāmaprasavaprasaṅgāt |",
  "SA15n1249:95": "nāpyasārvajñyaṃ kumbhakārādeva keyūrādīnāmapyutpattiprasaṅgāt |",
  "SA15n1249:96": "tathā na dehitvaṃ kāryotpattāvupayogi kumbhakārādeva keyūrādīnāmutpattiprasaṅgāt |",
  "SA15n1249:97": "nādehitvaṃ kumbhakārād ghaṭādīnāmanutpādaprasaṅgāt |",
  "SA15n1249:98": "tataśvopādānādyabhijñapuruṣapūrvakatvameva kāryatvasya vyāpakam |",
  "SA15n1249:99": "tadeva ca buddhimatpuruṣapūrvakatvaśabdavācyam |",
  "SA15n1249:100": "tena yadyapi buddhimatpūrvakatvamātraṃ vyāptiviṣayastathāpi tadviśeṣasya sarvajñatvasya pakṣadharmatābalāt pratilambha iti viśeṣaviṣayamanumānam |",
  "SA15n1249:101": "na coktadoṣaprasaṅgaḥ,",
  "SA15n1249:102": "tasya sādhyadṛṣdāntayordharmavikalpādutkarṣāpakarṣalakṣaṇaparyanuyogasya sarvānumānasādhāraṇyenānumānamātraprāmāṇyapratikṣepahetutvāt |",
  "SA15n1249:103": "etena yaduktaṃ kaṇikāyāṃ yadi kulālādīnāṃ katipayopakaraṇādijñānaṃ,",
  "SA15n1249:104": "na samastopakaraṇādijñatā,",
  "SA15n1249:105": "tarhi tenaiva nidarśanena īśvarasyāpi tadupakaraṇādimātrajñānam |",
  "SA15n1249:106": "tanmātrajñāne na sarvajñatāsiddhiḥ |",
  "SA15n1249:107": "katipayajño hi tathā sati syāt |",
  "SA15n1249:108": "na vā tanmātrajñānamapīśvarasya bālādivadityāha |",
  "SA15n1249:109": "vālonmattādīnāṃ svakāryaprayojanāparijñāne'pi nirabhiprāyāṇāṃ tatra tatra pravṛttidarśanāt |",
  "SA15n1249:110": "na ca kulālādayo nidarśanam na vālādaya ityatra niyamaheturastīti tannirastam ||",
  "SA15n1249:111": "īśvarasya hi katipayātīndriyopakaraṇādijñāne tatkāraṇasya sarvatra samānatvādaśeṣopakaraṇādijñatāyā durvāratvāt |",
  "SA15n1249:112": "kāraṇaṃ ca tajjñāne sattāmantareṇa nānyat,",
  "SA15n1249:113": "dharmādharmādīnāṃ laukikapratyāsattihetūnāṃ tatrāsaṃbhavāt |",
  "SA15n1249:114": "kāraṇābhede ca kāryābhedaḥ |",
  "SA15n1249:115": "anyathā katipayātīndriyajñānamapi na syāt |",
  "SA15n1249:116": "yathā hi kulālādistulyadarśanasāmagrīkeṣu nākiñcijjñāḥ tathātīndriyopakaraṇādiṣvapīśvaraḥ ,",
  "SA15n1249:117": "sāmarthyasyāviśeṣāt |",
  "SA15n1249:118": "na ca bālonmattādinidarśanena katipayopakaraṇajñatāniṣedho yuktaḥ,",
  "SA15n1249:119": "bījadṛṣṭāntena buddhimanmātrasyāpi niṣedhābhidhānaprasaṅgāt |",
  "SA15n1249:120": "tasmād yathopādānādyabhijñasyāpi saṃbhavād bījādibhirna vyabhicārābhidhānam,",
  "SA15n1249:121": "tathā bālonmattādibhirapīti kulālādīnāmeva dṛṣṭāntatā yuktimatī,",
  "SA15n1249:122": "upādānādyabhijñabuddhivanmātrakāryatvayoḥ sādhyasādhanayostatra prasiddhatvāt |",
  "SA15n1249:123": "tathā jñānavadīśvarasya cikīrṣāprayatnaunityāvityatrāpi |",
  "SA15n1249:124": "yadabhihitam - nityau cet kimīśvarasya jñānena cikīrṣāprayatnopayoginā,",
  "SA15n1249:125": "tayornityatvāt,",
  "SA15n1249:126": "svotpādopayogānapekṣaṇādityādi |",
  "SA15n1249:127": "tadapyasāram |",
  "SA15n1249:128": "ajñātakartṛtvānupapatteḥ |",
  "SA15n1249:129": "jñānaṃ hi yatra cikīrṣāprayatnāvanityau tatra tāvupasthāpayadupakaraṇādikamupadarśayati |",
  "SA15n1249:130": "yatra tu tau nityau tatropakaraṇādikamupadarśayadapi saphalam |",
  "SA15n1249:131": "tasmāt satyapi cikīrṣāprayatnayornityatve saphalamīśvarajñānaṃ sākṣātkāryotpattāvanupayogyapi |",
  "SA15n1249:132": "ata eva ca so'yamīdṛśo viśeṣo vicārāsahaḥ kathaṃ pakṣadharmatābalādapi sādhyadharmiṇyupasaṃhriyata ityādirapi pralāpa eva |",
  "SA15n1249:133": "īśvarajñānasyāvyāhatau sarvajñatāviśeṣasya durvāratvāt |",
  "SA15n1249:134": "yadabhihitam -prekṣāvatāṃ pravṛttiḥ prayojanavattayā vyāptā |",
  "SA15n1249:135": "na ceśvarasya prekṣāvato jagannirmāṇe prayojanamutpaśyāmaḥ,",
  "SA15n1249:136": "prāptanikhilaprāpaṇīyasya prāptavyābhāvāt |",
  "SA15n1249:137": "tadapi sāvadyam,",
  "SA15n1249:138": "tadabhiprāyasya durvodhatvāt,",
  "SA15n1249:139": "prayojanābhāvāsiddheḥ,",
  "SA15n1249:140": "vyāpakānupalabdheḥ,",
  "SA15n1249:141": "sandigdhatvāt |",
  "SA15n1249:142": "vicitrā hi puruṣamātrasya cetovṛttiḥ prāgeva viśvasya kartuḥ |",
  "SA15n1249:143": "prāptanikhilaprāpaṇīyasyāpi karūṇayāpi parārthapravṛttaḥ saṃbhāvyamānatvāt |",
  "SA15n1249:144": "na cāsya narakādinirmāṇapravṛttiḥ kāruṇikatāmupahanti,",
  "SA15n1249:145": "pratyuta pituḥ putragaṇḍapāṭanavṛttirivālpaduḥkhadānena prabhūtadāruṇaduḥkhāpanayanāt karuṇātiśayameva gamayati |",
  "SA15n1249:146": "prekṣāvatāmivāsyāpi niyatasthirapravṛttisiddheḥ prayojanānumitireva nyāyaprāptā ||",
  "SA15n1249:147": "yaccedamudīritam-yadi hi sarvakāryāṇāmekaḥ kartā syāt tato'jñasya tattvānupapatteḥ sarvajñatā syāt |",
  "SA15n1249:148": "atha punarekaikaṃ kāryamekaikena kartrā janyata iti yo yajjanayati sa tatkāraṇamātrajña eva na tu sarvajña iti |",
  "SA15n1249:149": "atrocyate | kāryaliṅgāviśeṣādekaḥ kartā saditi jñānāviśeṣāt sattaikatvavat |",
  "SA15n1249:150": "kutaścilliṅgādanumitasya vastuno nānātvasya liṅgāntarānumeyatvāt,",
  "SA15n1249:151": "nānātvamupapādayituṃ pramāṇāntaraṃ vaktavyam |",
  "SA15n1249:152": "yathātmanānātvamavasthāpayadbhiḥ sukhādi (bhirnānātva)",
  "SA15n1249:153": "vyavasthāpanamucyate |",
  "SA15n1249:154": "na ceha karturanekatvādhigame pramāṇāntaramasti |",
  "SA15n1249:155": "ekatve tu na pramāṇāntaramanveṣṭavyam,",
  "SA15n1249:156": "ekasya karturabhāve bahūnāṃ vyāhatamanasāṃ svātantreṇa parasparavirodhena mithaḥ svānukūlābhiprāyānavabodhena yugapatkāryānutpatiḥ,",
  "SA15n1249:157": "utpannasya vā vilopādiprasaṅgaḥ syāditi |",
  "SA15n1249:158": "ekatve tu siddhe sarvajñatāsiddhiravirodhinī |",
  "SA15n1249:159": "na ceścarasya sakalakṣetrajñasamavāyidharmādharmajñānakāraṇābhāvena tadajñānam,",
  "SA15n1249:160": "tatsamavetānāṃ jñānacikīrṣāprayatnānāṃ nityatvāt |",
  "SA15n1249:161": "na ca buddhitannityatvayoḥ kaścidvirodhaḥ |",
  "SA15n1249:162": "na ca buddheranityatāyāstatra tatropalabdherīśvarabuddherapi tathātvaṃ yuktam,",
  "SA15n1249:163": "rūpādīnāmapyanityānāṃ tatra tatropalabdhestoyādiparamāṇusamavetānāmapi rūpādīnāmanityatvaprasaṅgāt |",
  "SA15n1249:164": "parapuruṣasamavetadharmādharmādhiṣṭhānamapyasya yuktameva,",
  "SA15n1249:165": "saṃyuktasaṃyogisamavāyasya sambandhasya sadbhāvāt |",
  "SA15n1249:166": "saṃyuktāḥ khalvīśvareṇa paramāṇavaḥ,",
  "SA15n1249:167": "taiśca kṣetrajñāḥ,",
  "SA15n1249:168": "tatsamavetau ca dharmādharmāviti ||",
  "SA15n1249:169": "tadevaṃ kaṇikāyāṃ vācaspaterīśvaradūṣaṇaṃ yathāsāramutthāpya vyudastamasmābhiḥ |",
  "SA15n1249:170": "aparaṃ ca busaprāyamanabhyupagamaprasiddhasiddhāntagrastamiha granthavistarabhayānna likhitam |",
  "SA15n1249:171": "tadevamabhimatasyaiva sarvajñatālakṣaṇasya viśeṣasya siddhernaiṣa viśeṣaviruddho hetuḥ |",
  "SA15n1249:172": "nāpi karmabhiḥ siddhasādhanamiti sthitam ||",
  "SA15n1249:173": "na cānaikāntikaḥ |",
  "SA15n1249:174": "sa hi bhavannasādhāraṇo vā syāt,",
  "SA15n1249:175": "yathā nityā pṛthvī gandhavatvāditi;",
  "SA15n1249:176": "anupasaṃhāryo vā,",
  "SA15n1249:177": "yathā sarvaṃ nityaṃ prameyatvāditi;",
  "SA15n1249:178": "sādhāraṇo vā yathā nityaḥ śabdaḥ,",
  "SA15n1249:179": "asparśavattvāditi |",
  "SA15n1249:180": "tatra na tāvadādimau pakṣau,",
  "SA15n1249:181": "sapakṣasadbhāvadarśanena pratikṣiptatvāt |",
  "SA15n1249:182": "nāpyantimaḥ,",
  "SA15n1249:183": "adhigatakartṛnivṛttervyomādervipakṣād vyāvṛtterupalabdheḥ |",
  "SA15n1249:184": "nanu puruṣavyāpāramantareṇa tṛṇādīnudayamānānavalokayan lokaḥ kāryamātraṃ puruṣapūrvakamiti vyāptimeva na pratipadyata iti cet |",
  "SA15n1249:185": "evaṃ tarhi prasiddhānumānasthitirapi dattajalāñjaliḥ |",
  "SA15n1249:186": "tatrāpi hi vyāptipratītikāla eva vyāghrādiparyākulātidurgapradeśe vahnivyāpāramantareṇa dhūmaṃ puruṣavyāpāraṃ vinā pūrvaṃ siddhaṃ ghaṭaṃ vā vilokayan loko dhūmamātraṃ vahnipūrvakaṃ ghaṭamātraṃ vā puruṣapūervakamiti vyāptimeva na pratipadyata iti vaktuṃ śakyatvāt |",
  "SA15n1249:187": "tatra vahnipuruṣayordeśakālaviprakṛṣṭatvādapratikṣepa iti cet |",
  "SA15n1249:188": "yadyevaṃ tṛṇādāvapi puruṣasya svabhāvaviprakṛṣṭatvādapratikṣepa iti sarvaṃ samānamanyatrābhiniveśāt |",
  "SA15n1249:189": "puruṣavyāpārapūrvakatā tāvanna pratīyate tṛṇādīnām |",
  "SA15n1249:190": "sā ca puruṣasyādṛśyatvādasattvād vā na pratīyatām,",
  "SA15n1249:191": "kimanena vicāritena |",
  "SA15n1249:192": "sarvathā kiñcitkāryamapūrvapuruṣapūrvakamapaśyanna vyāptiṃ kāryamātrasya puruṣeṇa kaścit cetanāvānavagacchatīti cet |",
  "SA15n1249:193": "yadyevaṃ vahnimātrapūrvakatā tāvanna pratīyate dhūmasya,",
  "SA15n1249:194": "puruṣamātrapūrvakatā ca ghaṭasya |",
  "SA15n1249:195": "sā ca vahnerdeśaviprakṛṣṭatvādasattvād vā puruṣasya kālaviprakṛṣṭatvādasattvād vā na pratīyatām,",
  "SA15n1249:196": "kimanena vicāritena |",
  "SA15n1249:197": "sarvathā dhūmamātraṃ vahnivyāpārapūrvakamapaśyan ghaṭamātraṃ vā puruṣapūrvakamapaśyannavyāptimeva dhūmasya vahnimātreṇa ghaṭasya puruṣamātreṇa vā kaściccetanāvānadhigacchatītyapyucyamānaṃ na vaktraṃ vakrīkaroti |",
  "SA15n1249:198": "tat kimanena prasiddhānumānāpalāpinā jātyuttareṇa ||",
  "SA15n1249:199": "syādetat | na sapakṣāsapakṣayordarśanādarśanamātreṇāvyabhicāraniścayaḥ,",
  "SA15n1249:200": "atadātmano'tadutpatteścāvyabhicāraniyamābhāvāt |",
  "SA15n1249:201": "tadidaṃ kāryatvaṃ sandigdhavipakṣavyāvṛttikatvenāsādhanam |",
  "SA15n1249:202": "atrocyate | nāsti vipakṣāddhetorvyāvṛttisandehaḥ,",
  "SA15n1249:203": "dhūmānalayoriva kāryabuddhimatorupalambhānupalambhasādhanasya kāryakāraṇabhāvasya siddhatvāt |",
  "SA15n1249:204": "kāryaviśeṣasyaiva tadutpādasiddhirna kāryasāmānyasya,",
  "SA15n1249:205": "yathā dhūmādivartino vastutvādernānalādijanyatvaniścaya iti cet | na |",
  "SA15n1249:207": "viśeṣahetvabhāvāt |",
  "SA15n1249:208": "upalambhānupalambhayostadutpattisādhanatveneṣṭayoraviśeṣāt kāryaviśeṣasyeva kāryasāmānyasya prabodhāśrayāyattatāsiddheḥ |",
  "SA15n1249:209": "yathā hi kāryaṃ vastrādyupādānavad dṛṣṭam,",
  "SA15n1249:210": "kāryāntaramapyadṛṣṭopādānamupādānavat kāryatvādyupasthāpyate tathā tadeva kāryaṃ vastrādi dṛṣṭakartṛkamityadṛṣṭakartṛkamapi kāryatvāt kartṛmadvyavasthāpyate |",
  "SA15n1249:211": "upādānasyeva karturapikāryeṇānukṛtānvayavyatirekatvāt |",
  "SA15n1249:212": "tanmātranibandhanatvācca sarvatra kāryakāraṇavyavahārayoḥ |",
  "SA15n1249:213": "tasmād yathā kāryaṃ ca syānnirupādānaṃ ceti na śakyamāśaṅkitum,",
  "SA15n1249:214": "kāryamātrasyopādānamātrādutpādasiddheḥ tathā kāryaṃ ca bhavedakartṛkaṃ ceti nāśaṅkanīyam,",
  "SA15n1249:215": "kāryamātrasya kartṛmātrādutpādasiddheraviśeṣāt ||",
  "SA15n1249:216": "nanu brūyā nāma kiñcit |",
  "SA15n1249:217": "tathāpi na kāryamātrād buddhimadanumānam,",
  "SA15n1249:218": "api tu kāryaviśeṣādeva |",
  "SA15n1249:219": "yaddarśanādakriyādarśino'pi kṛtabuddhiḥ syāt |",
  "SA15n1249:220": "na cānapekṣitatattvānugamācchabdamātrasāmyāt sādhyasiddhiryuktā |",
  "SA15n1249:221": "gośabdavācyatāmātreṇa vāgādīnāṃ viṣāṇitvānumitiprasaṅgāditi cet |",
  "SA15n1249:222": "tadetat khasthottaramanuttarārham,",
  "SA15n1249:223": "kāryasāmānyasyaiva vyāptiprasādhanāt |",
  "SA15n1249:224": "api ca kā punariyaṃ kṛtabuddhiḥ,",
  "SA15n1249:225": "kimapekṣitaparavyāpārāvasāyo'tha puruṣakṛtametaditi pauruṣeyatvaniścaya iti |",
  "SA15n1249:226": "yadyādyaḥ pakṣaḥ sa kathaṃ kṣityādiṣu nāsti,",
  "SA15n1249:227": "kāraṇavyāpārātmalābhalākṣaṇasya kāryatvasya kumbhādivat kṣityādiṣvaviśeṣāt |",
  "SA15n1249:228": "atha puruṣeṇa kṛtamiti pauruṣeyatvaniścayaḥ kṛtabuddhirabhimatā,",
  "SA15n1249:229": "tadāpi tādṛśī kṛtabuddhiḥ kasya nāstīti vaktavyam |",
  "SA15n1249:230": "kiṃ kāryatvāditi hetoravinābhāvavedina āhosvit tadviparītasya |",
  "SA15n1249:231": "nādyaḥ pakṣaḥ |",
  "SA15n1249:232": "avinābhāvavedinaḥ sādhyāpratipatterayogāt |",
  "SA15n1249:233": "atha tadviparītasya sādhyabuddhirna bhavatīti kṛtabuddhihetukatvamavanitanumahīruhādiṣu nāstīti buddhimato'numānaṃ pratikṣipyate |",
  "SA15n1249:234": "nanvevaṃ sati sarvānumānoccheda syāt |",
  "SA15n1249:235": "sarvahetūnāmagṛhītāvinābhāvaṃ prati agamakatvāt |",
  "SA15n1249:236": "tasmānna kṛtabuddhihetutvaṃ viśeṣaḥ |",
  "SA15n1249:237": "bhavatu vā kaścidanirūpitarūpo viśeṣastathāpi kimanena |",
  "SA15n1249:238": "kāryamātrasyaiva dhūmamātrasyeva vyāptipratīteḥ |",
  "SA15n1249:239": "na ca kāryatvena hetunā saha mṛddhikārasya samakakṣatā |",
  "SA15n1249:240": "tasya svasādhyena dṛśyakumbhakāreṇa saha vyabhicārasya śataśo darśanāt |",
  "SA15n1249:241": "kāryatvasya tu dṛśyādṛśyasādhāraṇena buddhimanmātreṇa tadyogāditi nāyamanaikāntikaḥ |",
  "SA15n1249:242": "nāpi prakaraṇasamaḥ,",
  "SA15n1249:243": "apratipakṣatvāt |",
  "SA15n1249:244": "na hyasya pratipakṣopasthāpakaṃ dharmāntaramasti |",
  "SA15n1249:245": "yathā nityaḥ śabdo vastutve satyanupalabhyamānanityadharmatvādityasya,",
  "SA15n1249:246": "anityaḥ śabdo vastutve satyanupalabhyamānanityadharmatvāditi pratipakṣakṛtaṃ dharmāntaramasti |",
  "SA15n1249:247": "na cedaṃ bādhakaṃ vaktavyam |",
  "SA15n1249:248": "neśvarakartṛkaṃ jagat |",
  "SA15n1249:249": "vastutvasattvādityādi |",
  "SA15n1249:250": "īśvarakartṛkatvasya vastutvāditi virodhābhāvāt |",
  "SA15n1249:251": "iti gāyaṃ prakaraṇasamo'pi |",
  "SA15n1249:252": "na ca kālātyayāpadiṣṭaḥ pratyakṣānumānāgamairbādhitaviṣayasya tathābhāvāt |",
  "SA15n1249:253": "asya ca tairavirodhāt |",
  "SA15n1249:254": "tatra pratyakṣaviruddhaḥ,",
  "SA15n1249:255": "anuṣṇastejo'vayavī kṛtakatvāt |",
  "SA15n1249:256": "anumānaviruddhaḥ,",
  "SA15n1249:257": "sāvayavāḥ paramāṇavo mūrtatvāt |",
  "SA15n1249:258": "āgamaviruddhaḥ, śuci na(ra)",
  "SA15n1249:259": "śiraḥ kapālaṃ prāṇyaṅgatvāditi |",
  "SA15n1249:260": "tatra na tāvadayaṃ pratyakṣaviruddhaḥ,",
  "SA15n1249:261": "sādhyaviparyayasya pratyakṣāviṣayatvāt |",
  "SA15n1249:262": "nāpyanumānaviruddhaḥ,",
  "SA15n1249:263": "dharmigrāhiṇānumānenābādhitaviṣayatvāt |",
  "SA15n1249:264": "na cāgamaviruddhaḥ,",
  "SA15n1249:265": "āgamena sādhyaviparya(ya)",
  "SA15n1249:266": "syāparicchedāt |",
  "SA15n1249:267": "saugatādyāgamairviparītaparicchedāditi cet |",
  "SA15n1249:268": "na, teṣāṃ kṣaṇikatvādyarthavisaṃvādopalambhena prāmāṇyābhāvāt |",
  "SA15n1249:269": "vedāgamo'pi bādhakatvena nāśaṅkanīyaḥ,",
  "SA15n1249:270": "sahasraśīrṣā puruṣaḥ",
  "SA15n1249:271": "ityādinā tatra kartureva pratipādanāt |",
  "SA15n1249:272": "tathābhūtapuruṣātiśayapūrvakatvābhāve satyaprāmāṇyācceti nāyamatikrāntakālo hetuḥ |",
  "SA15n1249:273": "tadevamapanītahetvābhāsavibhramādataḥ sādhanādupādānādyabhijño buddhimānabhimataḥ kartā sidhyati |",
  "SA15n1249:274": "sa eva bhagavānasmākamīśvara iti sthitam ||",
  "SA15n1249:275": "tathāsya siddhaye śaṅkaraḥ sādhanamidamabhipraiti -",
  "SA15n1249:276": "jagadetat prabodhāśrayāyattaprasavamabhilāṣaprītiparamāṇumūrtyādhāraparatvāparatrvānumeyasāmānyasamavāyāntyaviśeṣata-dekārthasamavetaparimāṇaikatvapṛthaktvagurutvasnehāpārthivarūparasasparśāpyadravatvāmūrtasaṃyoga-taditaretarābhāvānutpattirūpārūpamasmadādivinirmitetarat |",
  "SA15n1249:277": "acetanopādānatvāt |",
  "SA15n1249:278": "yaditthaṃ tat tathā,",
  "SA15n1249:279": "yathā kalasaḥ |",
  "SA15n1249:280": "tathā cedam |",
  "SA15n1249:281": "tasmādidamapi tatheti |",
  "SA15n1249:282": "asyāyamarthaḥ |",
  "SA15n1249:283": "jagaditi dharmī |",
  "SA15n1249:284": "prabodhāśrayāyattaprasavamiti sādhyam |",
  "SA15n1249:285": "abhilāṣetyādi anutpattirūpārūpaparyantena dharmiviśeṣaṇenākāśādinityavargaparihāraḥ |",
  "SA15n1249:286": "asmadādivinirmitetaradityanenāpi dharmiviśeṣaṇena prasiddhakartṛkaghaṭādiparihāraḥ |",
  "SA15n1249:287": "abhilāṣaśca prītiśca paramāṇumūrtiśca |",
  "SA15n1249:288": "āsāmadhāraḥ ākāśa ātmā paramāṇuḥ |",
  "SA15n1249:289": "paratvāparatvānumeyau dikkālau |",
  "SA15n1249:290": "sāmānyādayastu yathāprasiddhā grahītavyāḥ |",
  "SA15n1249:291": "tathā narasiṃhaḥ prāha -",
  "SA15n1249:292": "vijñānādhārādhīnajanma(a)",
  "SA15n1249:293": "janmāvacchinnātmobhayavādyavivādāspadapuruṣapūrvakavyatireki bhāvānubhāvi prameyajātam |",
  "SA15n1249:294": "utpattimattvāt |",
  "SA15n1249:295": "yad yadākhyātasādhanasambandhi tattaduktasādhyadharmādhikaraṇam |",
  "SA15n1249:296": "yathā vāsaḥ |",
  "SA15n1249:297": "tathā cedam |",
  "SA15n1249:298": "tasmādidamapi tatheti |",
  "SA15n1249:299": "asyāyamarthaḥ |",
  "SA15n1249:300": "prameyajātaṃ dharmi |",
  "SA15n1249:301": "vijñānādhārādhīnajanmeti sādhyam |",
  "SA15n1249:302": "ajanmāvacchinnātmeti dharmiviśeṣaṇam |",
  "SA15n1249:303": "etenākāśādinityavargaparihāraḥ |",
  "SA15n1249:304": "ubhayavādyavivādāspadapuruṣapūrvakavyatirekītyanenāpi prasiddhakartṛkaghaṭādiparihāraḥ |",
  "SA15n1249:305": "bhāvānubhāvīti vasturūpam |",
  "SA15n1249:306": "etena pradhvaṃsādiparihāraḥ |",
  "SA15n1249:307": "yad yadākhyātasādhanasaṃbandhīti vyāptivacanaṃ yaddharmirūpaṃ kathitasādhanayogītyarthaḥ |",
  "SA15n1249:308": "trilocanastu vyatirekiṇamimaṃ prayogamāha -",
  "SA15n1249:309": "sarvaṃ kāryaṃ prabodhavaddhetukam |",
  "SA15n1249:310": "utpattidharmakatvāt |",
  "SA15n1249:311": "yannityaṃ dṛṣṭamabodhavaddhetukaṃ tasyākāśādestathotpattirnāstīti dṛṣṭam |",
  "SA15n1249:312": "utpattidharmakaṃ ca pakṣīkṛtamasmadādivinirmitetarat |",
  "SA15n1249:313": "tasmād bodhavaddhetukamiti |",
  "SA15n1249:314": "punardvyaṇukeśvarasiddhau trilocana eva prāha -",
  "SA15n1249:315": "vivādāspadībhūtaṃ dvitvamātmotpattau kasyacidekaikaviṣayāṃ buddhimapekṣate |",
  "SA15n1249:316": "dvitvasaṃkhyātvāt |",
  "SA15n1249:317": "yad yad dvitvaṃ tat tathā |",
  "SA15n1249:318": "yathā dve dravye |",
  "SA15n1249:319": "tathā cedaṃ dvayaṇukagataṃ dvitvam |",
  "SA15n1249:320": "tasmāttatheti |",
  "SA15n1249:321": "yasya cātra buddhirapekṣyate sa bhagavānīśvaraḥ ||",
  "SA15n1249:322": "tathā ca vācaspatiḥ pramāṇayati -",
  "SA15n1249:323": "vivādāṣyāsitatanutarugirisāgarādayaḥ upādānādyabhijñakartṛkāḥ |",
  "SA15n1249:324": "kāryatvāt |",
  "SA15n1249:325": "yadyat kāryaṃ tattadupādānādyabhijñakartṛkam |",
  "SA15n1249:326": "yathā prāsādādi |",
  "SA15n1249:327": "tathā va vivādādhyāsitāstanvādayaḥ |",
  "SA15n1249:328": "tasmāttatheti |",
  "SA15n1249:329": "evaṃ sthitvā sthitvā pravṛttidharmakatvāt,",
  "SA15n1249:330": "sanniveśavattvāt,",
  "SA15n1249:331": "arthakriyākāritvādityādayo hetavaḥ kathitapañcāvayavakrameṇa boddhavyā iti |",
  "SA15n1249:332": "tadetaddurmativispanditaṃ jagadandhīkaraṇaṃ na satāmupekṣitumucitamiti kiñciducyate |",
  "SA15n1249:333": "iha khalu buddhimatkāryamātrayoḥ sādhyasādhanayoḥ sarvopasaṃhāravatī vyāptistāvadavaśyaṃ grahītavyā |",
  "SA15n1249:334": "anyathā gamyagamakabhāvāyogāt |",
  "SA15n1249:335": "sā ca gṛhyamāṇā kiṃ kāraṇakāryamātrayoriva viparyayabādhakapramāṇabalād grāhyā |",
  "SA15n1249:336": "yadvā'gnidhūmayoriva viśiṣṭānvayavyatirekagrahaṇapravaṇaviśiṣṭapratyakṣānupalambhābhyāṃ boddhavyā |",
  "SA15n1249:337": "uta svavyavasthayā sapakṣāsapakṣayorbhūyodarśanādarśanābhyāṃ pratyetavyā |",
  "SA15n1249:338": "āhosvit sapakṣāsapakṣayoḥ sakṛddarśanādarśanābhyāṃ jñātavyeti catvāro vikalpāḥ |",
  "SA15n1249:339": "na tāvadādyaḥ pakṣaḥ |",
  "SA15n1249:340": "sādhyaviparyaye buddhimadabhāve kāryatvasāmānyasya sādhanasya bādhakapramāṇābhāvāt |",
  "SA15n1249:341": "nanu bādhakapramāṇābhāvo'siddhaḥ |",
  "SA15n1249:342": "tathā hīdaṃ kāryatvaṃ yathā buddhimatā vyāptamiṣyate tathā deśakālasvabhāvaniyatatvenāpi,",
  "SA15n1249:343": "kādācitkakāraṇasannidhimattayāpi,",
  "SA15n1249:344": "sāmagrīkāryatvenāpi vyāptamupalabdham |",
  "SA15n1249:345": "sa ca deśādi niyamaḥ kādācitkakāraṇasannidhiḥ sāmagrī vā buddhimatpūrvikā siddhā |",
  "SA15n1249:346": "yadi punaracetanāni cetanānadhiṣṭhitāni kāryaṃ kuryuḥ tato patra kvacanāvasthitāni janayeyuriti na deśakālasvabhāvaniyataprasavaṃ kāryamupalabhyeta |",
  "SA15n1249:347": "hetusamavadhānajanmatayā na kāryaṃ pratyekaṃ kāraṇairjanyata iti cet |",
  "SA15n1249:348": "samavadhānameva tu kāraṇānāṃ kutaḥ |",
  "SA15n1249:349": "kādācitkaparipākādadṛṣṭaviśeṣāditi cet |",
  "SA15n1249:350": "nanvayamacetanaḥ kathaṃ yathāvat kāraṇāni sannidhāpayet |",
  "SA15n1249:351": "no khalu kvacidavasthitāni daṇḍādīni vinā kumbhakāraprayatnamadṛṣṭaviśeṣavaśādeva parasparaṃ sannidhīyante |",
  "SA15n1249:352": "sannihitāni vā kāryāya prabhavantīti buddhimatā deśakālasvabhāvaniyamasya kādācitkakāraṇasannidheḥ sāmagryāśca vyāptisiddhiḥ |",
  "SA15n1249:353": "buddhimadabhāve caiṣāṃ vyāpakānāṃ nivṛttau nivartamānaṃ kāryatvaṃ buddhimatpūrvakatvena vyāpyata iti pratibandhasiddhaye vyāpakānupalambhatrayamupanyastam |",
  "SA15n1249:354": "tathā ca na kāryaṃ buddhimatparityāgāt ahetukameva bhavatīti saṃbhāvyam,",
  "SA15n1249:355": "deśakālasvabhāvaniyamābhāvaprasaṅgāt |",
  "SA15n1249:356": "nāpi buddhimato'nyasmādeva bhavatīti śaṅkanīyam,",
  "SA15n1249:357": "sakṛdapyutpādābhāvaprasaṅgāt |",
  "SA15n1249:358": "na cānyasmādasmādapi bhavatīti saṃbhāvyam,",
  "SA15n1249:359": "aniyatahetutve'hetutvaprasaṅgāt |",
  "SA15n1249:360": "tathā buddhimantamantareṇācetanena karaṇe sarvadā kriyāyā avirāmaprasaṅgaścetyapi viparyayabādhakamatiprasaṅgacatuṣṭayaṃ vyāptiprasādhakamiti kāryatvasya hetupūrvakatvamiva buddhimatpūrvakatvamapyavāryamiti cet |",
  "SA15n1249:361": "atrocyate | sidhyatyevedaṃ manorājyaṃ yadi deśakālasvabhāvaniyamasya kādācitkakāraṇasannidheḥ sāmagryāśca buddhimatpūrvakatvena vyāptiḥ sidhyati |",
  "SA15n1249:362": "kevalametadeva durāpam |",
  "SA15n1249:363": "buddhimadabhāve'pi hi svahetubalasamutpannasannidhe(ḥ)",
  "SA15n1249:364": "pratiniyatadeśakālaśaktinā''cetanenāpi sāmagrīlakṣaṇakāraṇaviśeṣeṇa kriyamāṇāni deśakālasvabhāvaniyamakādācitkakāraṇasannidhisāmagrīkāryatvāni yujyanta iti sandigdhāsiddhā vyāpakānupalabdhayaḥ ||",
  "SA15n1249:365": "buddhimadabhāve samavadhānameva kuta iti cet |",
  "SA15n1249:366": "tadapi cetanānadhiṣṭhitayathoktācetanasāmagrīviśeṣādeva |",
  "SA15n1249:367": "so'pi tādṛśādityanādyacetanasāmagrīparamparāto'pideśādiniyamasaṃbhāvanāyāṃ nāvaśyaṃ buddhimadapekṣā |",
  "SA15n1249:368": "ghaṭāderdeśakālasvabhāvaniyamaḥ kādācitkakāraṇasannidhiśca,",
  "SA15n1249:369": "sāmagrī ca buddhimatpūrvikā dṛṣṭā ityaparopi deśakālasvabhāvaniyamādistathaiveti cet |",
  "SA15n1249:370": "yadyevaṃ ghaṭādikamapi kāryaṃ bahuśo buddhimatpūrvakamupalabdhamiti sarvameva kāryaṃ tathāstu,",
  "SA15n1249:371": "kimanena vyāpakānu (pa)",
  "SA15n1249:372": "lambhopanyāsaduarvyasanena |",
  "SA15n1249:373": "ghaṭāderbahuśo buddhimatpūrvakatvadarśane'pi na sarvatra kāryamātrasya tathābhāvaniścayaścet |",
  "SA15n1249:374": "deśādiniyamādīnāmapīdaṃ samānamiti kathamatrāpi śaṅkāvyudāsaḥ ||",
  "SA15n1249:375": "astu tadā pratyakṣameva sarvatra vyāptigrāhakamiti cet |",
  "SA15n1249:376": "na tarhi viparyayabādhakapramāṇabalād vyāptigrahanirvāhaḥ |",
  "SA15n1249:377": "pratyakṣaṃ ca tatrāśaktamiti dvitīyavikalpāvasare nivedayiṣyate |",
  "SA15n1249:378": "tathā siddhe kāryakāraṇabhāve dhūmasyāhetukotpatāvanyasmādevo tpattāvanyasmādapyutpattau saṃbhāvyamānāyāṃ deśādiniyamābhāva (klṛptahetu)",
  "SA15n1249:379": "tyāga (anya)",
  "SA15n1249:380": "hetutvaprasaṅgāḥ saṅgacchante |",
  "SA15n1249:381": "prastute tu buddhimatkāryamātrayoḥ kāryakāraṇabhāvo nādyāpi siddhaḥ |",
  "SA15n1249:382": "sādhayituṃ vā śakyaḥ |",
  "SA15n1249:383": "na cācetanasya kartṛtve kriyāyā avirāmaprasaṅgaḥ saṅgataḥ |",
  "SA15n1249:384": "na hyacetanamityeva sarvadā sāmarthyayogi,",
  "SA15n1249:385": "tasyāpi svahetuparamparāpratibaddhasāmarthyatvādityacetanakāraṇaviśeṣaparamparāsaṃbhāvanāyāṃ nāvaśyaṃ buddhimadākṣepa iti svamatavyālopaviklavavikrośitamātramevedaṃ na punaratra nyāyagandho'pi |",
  "SA15n1249:386": "tadevaṃ vyāptisādhanārthamupanyastaṃ vyāpakānupalambhatrayaṃ sandigdhāsiddhamatiprasaṅgatucaṣṭayaṃ ca buddhimatkāryamātrayorvyāptyasiddhāvasaṅgatam |",
  "SA15n1249:387": "ataḥ kāryatvaṃ sādhanaṃ sandigdhavipakṣavyāvṛttikatvādanaikāntikam ||",
  "SA15n1249:388": "atra vācaspatiḥ prāha -",
  "SA15n1249:389": "sandigdhavipakṣavyāvṛttikatvaṃ nāma hetudoṣa eva na bhavati |",
  "SA15n1249:390": "tatkathaṃ nirasyate |",
  "SA15n1249:391": "tathā hi ya eva vipakṣe dṛṣṭo hetuḥ sa eva prameyatvādivadabhimataṃ na sādhayet |",
  "SA15n1249:392": "yastu mahatāpi prayatnena mṛgyamāṇo'sapakṣe nopalakṣitaḥ sa kathaṃ sādhyaṃ na sādhayet |",
  "SA15n1249:393": "avaśyaṃśaṅkayā bhāvyaṃ niyāmakamapaśyatām |",
  "SA15n1249:394": "iti tu datāvakāśā laukikamaryādātikrameṇa saṃśayapiśācī labdhaprasarā na kvacinnāstoti nāyaṃ kvacitpravarteta |",
  "SA15n1249:395": "sarvasyaivārthasya kathañcicchaṅkāspadatvādarśanāt |",
  "SA15n1249:396": "anarthaśaṅkāyāśca prekṣāvatāṃ nivṛttyaṅgatvāt |",
  "SA15n1249:397": "antataḥ snigdhānnapānopayoge'pi maraṇadarśanāt |",
  "SA15n1249:398": "tasmāt prāmāṇikalokayātrāmanupālayatā yathādarśanaṃ śaṅkanīyam,",
  "SA15n1249:399": "na tvadṛṣṭamapi |",
  "SA15n1249:400": "viśeṣasmṛtyapekṣo hi saṃśayo nāsmṛterbhavati |",
  "SA15n1249:401": "na ca smṛtirananubhūtacare bhavati |",
  "SA15n1249:402": "taduktaṃ mīmāṃsāvārttikakṛtā adhyuṣṭasahasrikāyām -",
  "SA15n1249:403": "nāśaṅkā niḥpramāṇiketi |",
  "SA15n1249:404": "tathā tenaiva bṛhaṭṭīkāyām -",
  "SA15n1249:405": "utprekṣeta hi yo mohādajātamapi bādhakam |",
  "SA15n1249:406": "sa sarvavyavahāreṣu saṃśayātmā kṣayaṃ vrajet || iti ||",
  "SA15n1249:407": "tadetat pralāpamātram |",
  "SA15n1249:408": "na hi mahatāpi prayatnena vipakṣe mṛgyamāṇasya hetoradarśanamātreṇa vyatirekaḥ sidhyati |",
  "SA15n1249:409": "tathā hi vipakṣe heturnopalabhyata ityanena tadupalambhakapramāṇanivṛttirucyate |",
  "SA15n1249:410": "pramāṇaṃ ca prameyasya kāryam,",
  "SA15n1249:411": "nākāraṇaṃ viṣaya iti nyāyāt |",
  "SA15n1249:412": "na ca kāryanivṛttau kāraṇanivṛtirupalabdhā,",
  "SA15n1249:413": "nirdhūmasyāpi bahnerupalambhāt |",
  "SA15n1249:414": "yadi punaḥ pramāṇasattayā prameyasattā vyāptā syāt,",
  "SA15n1249:415": "tadā yuktametat |",
  "SA15n1249:416": "kevalamiyameva vyāptirasaṃbhavinī,",
  "SA15n1249:417": "sarvasya sarvadarśitvaprasaṅgāt |",
  "SA15n1249:418": "tannādarśanamātreṇa vyatirekasiddhiḥ | yathoktam -",
  "SA15n1249:419": "sarvādṛṣṭiśca sandigdhā svādṛṣṭirvyabhicāriṇī |",
  "SA15n1249:420": "vindhyādrirandhradūrvāderadṛṣṭāvapi sattvataḥ || iti",
  "SA15n1249:421": "sakalavipakṣasyārvācīnaṃ pratyadṛśyatvāt |",
  "SA15n1249:422": "yaccoktam - saṃśayapiśācī labdhaprasarā na kvacinnāstīti na kvacit pravarteteti |",
  "SA15n1249:423": "tadasaṅgatam |",
  "SA15n1249:424": "arthasaṃśayasyāpi prekṣāvatāṃ pravṛttyaṅgatvāt pravṛttiravirodhinyeva |",
  "SA15n1249:425": "anarthasandehaḥ sarvatra kartuṃ śakyate |",
  "SA15n1249:426": "antataḥ snigdhānnapānopayoge'pi maraṇadarśanādapravṛttiriti cet |",
  "SA15n1249:427": "duarjñānametat |",
  "SA15n1249:428": "tathā hi arthasandeho'narthasandeho veti nāyaṃ ṣaṣṭhīsamāsaḥ |",
  "SA15n1249:429": "kintvarthonmukhaḥ sandeho'rthasandehaḥ,",
  "SA15n1249:430": "anarthonmukhaḥ sandeho'nartha sandeha iti śākapārthivādivanmadhyapadalopī samāsaḥ |",
  "SA15n1249:431": "evaṃ sati snigdhānnapānādāvarthasandeha eva,",
  "SA15n1249:432": "tajjātīyasya svaparasantāne dṛṣṭipuṣṭyādyarthasya koṭiśaḥ karaṇadarśanāt,",
  "SA15n1249:433": "maraṇāderanarthasya kvacit kadāciddarśanāt |",
  "SA15n1249:434": "etadviviparīto'narthasandeho draṣṭavyaḥ |",
  "SA15n1249:435": "tasmāt pramāṇādivārthasaṃśayādapi prekṣāvatāṃ tatra tatra pravṛttirdurvāraiva ||",
  "SA15n1249:436": "yadapīdaṃ lapitaṃ yathādarśanaṃ śaṅkanīyaṃ nādṛṣṭapūrvamapi viśeṣasmṛtyapekṣo hi saṃśaya ityādi |",
  "SA15n1249:437": "tadasaṃbaddham |",
  "SA15n1249:438": "sādhakabādhakapramāṇābhāvādeva paryudāsavṛttyā vasvantararūpāt sarvatra saṃśayotpatteḥ |",
  "SA15n1249:439": "kiṃca viśeṣasmṛtyapekṣa evāyaṃ saṃśayaḥ |",
  "SA15n1249:440": "tathā hi lakṣaṇayogitvāyogitvābhyāmeva tajjātīyātajjātīye vaktavye |",
  "SA15n1249:441": "anyathā lakṣaṇapraṇayanamanarthakaṃ syāt |",
  "SA15n1249:442": "evaṃ ca sati tādātmyatadutpattilakṣaṇapratibandhaviyogitvena sādhāraṇena dharmeṇa prameyatvadhūmatvakāryatvādīnāṃ tvanmatena sajātīyatvāt prameyatvavyabhicāradarśanameva śaṅkāmupasthāpayatīti yathādarśanamevedamāśaṅkitam |",
  "SA15n1249:443": "yaśca kumārilasya sākṣitvenopanyāsaḥ sakhalu",
  "SA15n1249:444": "dadhibhāṇḍe viḍālaḥ sākṣīiti",
  "SA15n1249:445": "pravādaṃ nātipatatīti kimatra vaktavyam |",
  "SA15n1249:446": "tadevaṃ vipakṣe'darśanamātreṇa heto'rvyatirekāsiddheḥ sandigdhavipakṣavyāvṛttikatvaṃ nāma hetudūṣaṇaṃ durvārameva |",
  "SA15n1249:447": "ata evāsyopanyāso'doṣodbhāvanaṃ nāma nigrahasthānamiti yadanenāveditaṃ tadapi sāvadyam |",
  "SA15n1249:448": "pratyutāsmin hetoḥ saddūṣaṇe parihartavye nāyaṃ hetudoṣo'to na parihartavyo'sya copanyāso'doṣodbhāvanaṃ nāma nigrahasthānamiti bruvannayameva tapasvī svamatena niranuyojyānuyogalakṣaṇena nigrahasthānena nigṛhyata iti kṛpāmarhati |",
  "SA15n1249:449": "tadevaṃ viparyayabādhakapramāṇābhāvādavyāpterasiddheḥ sandigdhavipakṣavyāvṛttikatvādanaikāntikaḥ kāryatvalakṣaṇo hetuḥ ||",
  "SA15n1249:450": "athāgnidhūmayoriva viśiṣṭānvayavyatirekagrahaṇapravaṇaviśiṣṭapratyakṣānupalambhābhyāṃ vyaptirniśvīyata iti dvitīyaḥ pakṣaḥ |",
  "SA15n1249:451": "atrocyate |",
  "SA15n1249:452": "kiṃ dṛśyaśarīropādhinā buddhimanmātreṇa vyāptirgṛhyate,",
  "SA15n1249:453": "āhosvit dṛśyaśarīropādhiviśureṇa dṛśyādṛśyasādhāraṇeneti vikalpau |",
  "SA15n1249:454": "yadyādyaḥ pakṣaḥ,",
  "SA15n1249:455": "tadā tathābhūtasādhyamantareṇāpyutpadyamāne viṭapādau kāryatvadarśanāt prameyatvādivat sādhāraṇānaikāntiko hetuḥ |",
  "SA15n1249:456": "nanu vṛkṣādayaḥ pakṣīkṛtāḥ |",
  "SA15n1249:457": "kathaṃ tairvyabhicāraḥ |",
  "SA15n1249:458": "trividho hi bhāvarāśiḥ |",
  "SA15n1249:459": "sandigdhakartṛko yathā vṛkṣādiḥ |",
  "SA15n1249:460": "prasiddhakartṛko yathā ghaṭādiḥ |",
  "SA15n1249:461": "akartṛko yathā ākāśādiḥ |",
  "SA15n1249:462": "tatra prasiddhakartṛke ghaṭādau pratyakṣānupalambhābhyāṃ vyāptimādāya sandehapade kṣmāruhādau kāryatvamupasaṃhṛtya buddhimānanumīyate |",
  "SA15n1249:463": "na punarasau vyabhicāraviṣayo bhavitumarhati |",
  "SA15n1249:464": "yadāha - na sādhyenaiva vyabhicāra iti |",
  "SA15n1249:465": "ayuktametat |",
  "SA15n1249:466": "na hi vyabhicāraviṣaya eva pakṣe bhavitumarhati,",
  "SA15n1249:467": "sandigdhe hetuvacanād vyasto hetoranāśrayaḥ",
  "SA15n1249:468": "iti nyāyāt | vyabhicāraviṣayatā ca dṛśyaśarīropādherbuddhimanmātrasya tṛṇādyutpattau dṛśyānupalambhena pratikṣiptatvāt |",
  "SA15n1249:469": "tataśca kṣmādharādireva sandigdhakartṛkaḥ pakṣīkartumucitaḥ kṣmāruhādistvacetanakartṛka iti caturtho bhāvarāśirneṣṭavyaḥ |",
  "SA15n1249:470": "atha vyabhicāracamatkārāstrividhabhāvarāśivyavasthāpanārthaṃ ca viṭapādau pratyakṣāpratikṣiptena dṛśyādṛśyasādhāraṇena buddhimanmātreṇa vyaptiravagamyata iti dvitīyaḥ saṅkalpaḥ |",
  "SA15n1249:471": "tadā viṭapādau buddhimanmātrasya saṃbhāvyamānatvāt na sādhāraṇānaikāntikatāṃ brū maḥ |",
  "SA15n1249:472": "kiṃ tarhi vyāptigrahaṇakāle dṛśyādṛśyasādhāraṇasya buddhimanmātrasya sādhyasyādṛśyatayā dṛśyānupalambhena vyatirekāsiddhervyāpterabhāvāt sandigdhavyāvṛttikatvamācakṣmahe |",
  "SA15n1249:473": "tathā hi |",
  "SA15n1249:474": "yadā kumbhakāravyāpārātpūrvaṃ kumbhasya vyatirekaḥ pratyetavyastadā na sādhyābhāvakṛto ghaṭavyatirekaḥ pratyetuṃ śakyaḥ |",
  "SA15n1249:475": "yathā hi viṭapādijanmasamaye buddhimanmātrasyādṛśyatvena niṣeddhumaśakyatvāt sattāsaṃbhāvanā tathā ghaṭādāvapi vyatirekaniścayakāle buddhimanmātrasyādṛśyatvāt sattvasaṃbhāvanāyāṃ sādhyābhāvaprayuktasya sādhanābhāvasyāsiddhatvena vyāpterabhāvāt kathaṃ na sandigdhavyatireko hetuḥ |",
  "SA15n1249:476": "yathoktam - na ca yathā kāryaṃ ca syānnirupādānaṃ ceti nāśaṅkanīyam,",
  "SA15n1249:477": "tathā kāryaṃ ca bhavedakartṛkaṃ ceti nāśaṅkanīyamiti,",
  "SA15n1249:478": "tatrāpi kāryaṃ ca syānnirupādānaṃ ca bhavediti na vaktavyamiti kenaiva pratārito'si |",
  "SA15n1249:479": "yadi hyatra pratyakṣānupalambhābhyāṃ vyāptirgṛhyate tadā kathamupādānapūrvakaṃ kāryamātra sidhyati |",
  "SA15n1249:480": "vyāptigrahaṇaprakārāntaraṃ ca tvayāpi nopanyastam |",
  "SA15n1249:481": "dṛśyādṛśyasādhāraṇayorupādānakāryamātrayordṛśyaviṣayābhyāṃ pratyakṣānupalambhābhyāṃ vyāpterabhyūhitumaśakyatvāt |",
  "SA15n1249:482": "svamatavyālopaprasaṅgastu pramāṇacintāvasare'prāptāvakāśaḥ |",
  "SA15n1249:483": "viparyayabādhakapramāṇabalādvā'tra vyāptisiddhiḥ |",
  "SA15n1249:484": "tathā hi yathāṅkurādikaṃ kāryaṃ niyatadeśakālasvabhāvatvena vyāptaṃ tathā śālitvādināpi jātibhedena vyāptamupalabdham |",
  "SA15n1249:485": "tataścānupādānapūrvakatvādvipakṣātmanaḥ śālitvādijātibhedasya vyāpakasya nivṛttau nivartamānaṃ kāryatvamupādānapūrvakatve viśrāmyat tena vyāptaṃ sidhyati |",
  "SA15n1249:486": "na cānupādānenāpi kriyamāṇaḥ śālitvādijātibhedo yujyate,",
  "SA15n1249:487": "upādānaṃ vinā kṛtānupādānādeva kevalādekajātīyakāraṇāt tadatajjātīyakāryotpattau kāryabhedasyāhetukatvaprasaṅgāt taduktam -",
  "SA15n1249:488": "tadatadrūpiṇo bhāvāstadatadrūpahetujāḥ || iti |",
  "SA15n1249:489": "anyathānupādānādeva kṣityāderaṅkurādikamutpadyetetyaṅkurārthino bījaṃ nānusareyuḥ |",
  "SA15n1249:490": "tasmādviparyayabādhakapramāṇabalādeva kāryatvasya hetumātrapūrvakatvenevopādānapūrvakatvenāpi vyāptisiddhiriti nyāyaḥ |",
  "SA15n1249:491": "na caivaṃ kāryamātrakartṛtvamātrayorapi vyāptiprasādhakaṃ viparyaye bādhakaṃ pramāṇamasti,",
  "SA15n1249:492": "pūrvoktasya vyāpakānupalambhatrayasyāti prasaṅgacatuṣṭayasya ca prāgeva pratyākhyātatvāt |",
  "SA15n1249:493": "tasmātkāryaṃ ca syāt na ca dhīmatkartṛpūrvakamiti śaṅkāṃ kurvāṇaḥ prativādī vinā caraṇamardanādinā niṣeddhumaśakyaḥ ||",
  "SA15n1249:494": "nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānupalambhato vyāptistadā paracittānumānakṣatiḥ |",
  "SA15n1249:495": "svaparasantānasādhāraṇena dṛśyādṛśyena cinmātreṇa pratyakṣato dṛśyaviṣayād vyāptigrahaṇāyogādityapi na vācyam |",
  "SA15n1249:496": "bāhyārthasthitau hi svaparasantānasādhāraṇasya cinmātrasya svarūpeṇādṛśyatve'pi dṛśyaśarīreṇa sahaikasāmagrīpratibandhādavinirbhāgavartitvamastyeva |",
  "SA15n1249:497": "tato yathā ghaṭaviṣayaṃ pratyakṣaṃ rūpaikadeśapravṛttamapyavyabhicārāt samudāyopasthāpakam tathā dehagrāhakameva pratyakṣaṃ dehāvinirbhāgavarti svaparasantānasādhāraṇaṃ cinmātraṃ kampādervyāpakamadhigacchati |",
  "SA15n1249:498": "tadevaṃ dṛśyātmano dṛśyāvinirbhāgavartino vā padārthasya vyāvahārikapaṭupratyakṣataḥ siddhirvyāptigrahaśca,",
  "SA15n1249:499": "na tu tathātvavinākṛtādṛśyasādhāraṇacinmātrasyeti santānāntarānumānamucitam |",
  "SA15n1249:500": "tasmād yadi pratyakṣānupalambhābhyāṃ vyāptigrahastadā dṛśyenaiva dṛśyasyeti nyāyaḥ |",
  "SA15n1249:501": "tadayaṃ saṃkṣepārthaḥ -",
  "SA15n1249:502": "kāryatvasya vipakṣavṛttihataye saṃbhāvyate'tīndriyaḥ",
  "SA15n1249:503": "kartā ced vyatirekasiddhividhurā vyāptiḥ kathaṃ sidhyati |",
  "SA15n1249:504": "dṛśyo'tha vyatirekasiddhimanasā kartā samāśrīyate",
  "SA15n1249:505": "tattyāge'pi tadā tṛṇādikamiti vyaktaṃ vipakṣe kṣaṇam ||",
  "SA15n1249:506": "ato na pratyakṣānupalambhābhyāmapi vyāptisiddhiḥ ||",
  "SA15n1249:507": "nanu bhūyodarśanādarśanābhyāṃ pratibandhaḥ pratīyata iti tṛtīya evāsmākaṃ pakṣaḥ |",
  "SA15n1249:508": "kevalaṃ sa pratibandho na tadutpattilakṣaṇo grahītavyaḥ |",
  "SA15n1249:509": "kintu svābhāvikaḥ |",
  "SA15n1249:510": "sa eva darśanādarśanābhyāṃ pratīyate |",
  "SA15n1249:511": "tathā caitamevārthaṃ vācaspatiḥ prāha -",
  "SA15n1249:512": "na sapakṣāsapakṣayordarśanābhyāṃ kāryatvasya gamakatvamapi tu svābhāvikapratibandhabalāditi brū maḥ |",
  "SA15n1249:513": "sa eva tu sapakṣāsapakṣayordarśanādarśanābhyāṃ bakṣyamāṇena krameṇa pratīyata iti tadupakṣepo'pi yuktaḥ |",
  "SA15n1249:514": "tena yasyāsau svābhāvikapratibandho niyataḥ siddhaḥ sa eva gamako gamyaścetaraḥ sambandhīti yujyate |",
  "SA15n1249:515": "tathā hi dhūmādīnāṃ vahnyādibhiḥ saha sambandhaḥ svābhāviko na tu vahnyādīnāṃ dhūmādibhiḥ |",
  "SA15n1249:516": "te hi vinā dhūmādibhirupalabhyante |",
  "SA15n1249:517": "yadā tvārdrendhanasaṃbandhamanubhavanti tadā dhūmādibhiḥ saṃbadhyante |",
  "SA15n1249:518": "tasmād vahnyādīnāmārdrendhanādyupādhikṛtaḥ sambandho na tu svābhāvikastato na niyataḥ |",
  "SA15n1249:519": "svābhāvikastu dhūmādīnāṃ vahnyādibhiḥ sambandhaḥ,",
  "SA15n1249:520": "tadupādheranupalabhyamānatvāt |",
  "SA15n1249:521": "kvacid vyabhicārasyādarśanāt |",
  "SA15n1249:522": "anupalabhyamānasyāpi kalpanānupapatteḥ |",
  "SA15n1249:523": "na cānupalabhyamāno darśanānarhatayā sādhakabādhakapramāṇābhāvena sandihyamāna upādhiḥ saṃbandhasya svābhāvikatvaṃ pratibadhnātīti yuktam |",
  "SA15n1249:524": "yathoktaṃ prāk seyaṃ saṃśayapiśācītyādi |",
  "SA15n1249:525": "tasmādupādhiṃ prayatnenānviṣyanto'nupalabhamānā nāstītyavagamya svābhāvikatvaṃ niścinumaḥ ||",
  "SA15n1249:526": "syādetat | anyasyānyena sahākāraṇena cet svābhāvikaḥ sambandho bhavet,",
  "SA15n1249:527": "sarvaṃ sarveṇa sambadhyeta |",
  "SA15n1249:528": "tathā ca sarvaṃ sarvasmād gamyeta |",
  "SA15n1249:529": "athānyaccedanyasya kāryaṃ kasmāt sarvaṃ sarvasmānna bhavati anyatvāviśeṣāt |",
  "SA15n1249:530": "tataśca sa evātiprasaṅgaḥ |",
  "SA15n1249:531": "yadyucyeta svabhāvā na paryanuyojyāḥ |",
  "SA15n1249:532": "tasmādanyatvāviśeṣe'pi kiñcideva kāraṇaṃ kāryaṃ ca kiñciditi |",
  "SA15n1249:533": "nanveṣa svabhāvānanuyogo'kāryakāraṇabhūtānāmapi svabhāvaprativandhe tulya eva |",
  "SA15n1249:534": "tasmād yatkiñcidetadapi ||",
  "SA15n1249:535": "kimasya saṃbandhasya vyāptigrāhakaṃ pramāṇamiti cet | ucyate",
  "SA15n1249:536": "bhūyodarśanagamyā hi vyāptiḥ sāmānyadharmayoḥ |",
  "SA15n1249:537": "iti prasiddhameva |",
  "SA15n1249:538": "asyāyamarthaḥ kāśikākāreṇa vyākhyātaḥ - prācīnānekadarśanajanitasaṃskārasahāye carame darśane cetasi vakāsti dhūmasyāgniniyatasvabhāvatvam,",
  "SA15n1249:539": "ratnatattvamiva parokṣakasya,",
  "SA15n1249:540": "śabdatattvamiva vyākaraṇasmṛtisaṃskṛtasya,",
  "SA15n1249:541": "brāhmaṇatvamiva mātāpitṛsaṃbandhasmaraṇasacivasyetyādi |",
  "SA15n1249:542": "na hyetat sarvamāpātato na pratibhātamiti purastādapi pratibhāsamānamanyathā bhavatīti ||",
  "SA15n1249:543": "trilocanena punarayamarthaḥ kathitaḥ - bhūyodarśanena bhūyodarśanasahāyena manasā tajjātīyānāṃ saṃbandho gṛhīto bhavati |",
  "SA15n1249:544": "ato dhūmo'gniṃ na vyabhicarati |",
  "SA15n1249:545": "tadvayabhicārepyupādhirahitaṃ sambandhamatikrāmet |",
  "SA15n1249:546": "hetorvipakṣaśaṅkānivartakaṃ pramāṇamupalabdhilakṣaṇaprāptopādhivirahaniścayaheturanupalambhākhyaṃ pratyakṣameva |",
  "SA15n1249:547": "tataḥ siddhaḥ svābhāvikaḥ sambandhaḥ |",
  "SA15n1249:548": "tathehāpīti svamataṃ vyavasthāpitamiti ||",
  "SA15n1249:549": "vācaspatināpīdamuktam - abhijātamaṇibhedatattvavad bhūyodarśanajanitasaṃskārasahāyamindriyameva dhūmādīnā vahnyādibhiḥ svābhāvikasaṃbandhagrāhīti yuktamiti ||",
  "SA15n1249:550": "atrocyate | bhede sati tadutpatteranyaḥ svābhāvikaḥ saṃbandhaḥ śabdāsphālanamātramevedam |",
  "SA15n1249:551": "na khalu nirūpyamāṇaḥ prāpyate |",
  "SA15n1249:552": "tathā hi svābhāvikastu dhūmādīnāṃ vahnyādibhiḥ saṃbandhaḥ tadupādheranupalabhyamānatvāt |",
  "SA15n1249:553": "kvacid vyabhicārasyādarśanāditi tvayaivāsya lakṣaṇamuktam |",
  "SA15n1249:554": "etaccāsiddham |",
  "SA15n1249:555": "yataḥ, upādhiśabdena svato'rthāntaramevāpekṣaṇīyamabhidhātavyam |",
  "SA15n1249:556": "na cārthāntaraṃ dṛśyatāniyatam,",
  "SA15n1249:557": "adṛśyasyāpi deśakālasvabhāvaviprakṛṣṭasya saṃbhavāt |",
  "SA15n1249:558": "tataśca dhūmasyāpi hutāśena saha sambandhe syādupādhiḥ,",
  "SA15n1249:559": "na copalakṣyata iti kathamadarśanānnāstyeva yataḥ svābhāvikasaṃbandhasiddhiḥ ||",
  "SA15n1249:560": "atha yadyathāntaramapekṣaṇīyaṃ syāt |",
  "SA15n1249:561": "kathaṃ dhūma ityeva pāvakasatāniyama iti cet |",
  "SA15n1249:562": "nanvidameva cintyate |",
  "SA15n1249:563": "tadutpatterasvīkāre sahasraśo darśane'pi kiṃ sarvatra dhūme satyavaśyamagniḥ sambhavī na veti kadācidarthāntaramupādhimapekṣya dhūmo'pi syānnāgniriti kimatra niṣṭaṅkakāraṇam |",
  "SA15n1249:564": "tadupādheranupalabhyamānatvāt |",
  "SA15n1249:565": "kvacid vyabhicārasyādarśanāditi tu yaduktaṃ tatpratyuktameva |",
  "SA15n1249:566": "adṛśyasyāpyupādheḥ saṃbhāvyamānatvāt |",
  "SA15n1249:567": "vyabhicārasya ca pratyayāntaravaikalyenāhatyādarśane'pi niṣeddhamaśakyatvāt |",
  "SA15n1249:568": "ata eva tayorbādhakābhāve'pi sādhakabādhakapramāṇābhāvāt śaṅkā saṃbhavatyeva |",
  "SA15n1249:569": "na punastavāmunā viklavavikrośitamātreṇa vyāvartate |",
  "SA15n1249:570": "na caitāvatā prāmāṇikalokayātrātikramaḥ |",
  "SA15n1249:571": "prāmāṇikaireva sādhakabādhakapramāṇābhāve nyāyaprāptasya saṃśayasya vihitatvāt |",
  "SA15n1249:572": "na ca sarvatrāpravṛttiprasaṅgaḥ,",
  "SA15n1249:573": "pramāṇādarthasaṃśayācca pravṛtterupapatteḥ |",
  "SA15n1249:574": "na cānarthasandehaḥ sarvatra va rtuṃ śakyate,",
  "SA15n1249:575": "kvacidarthonmukhatāyā eva darśanāt ||",
  "SA15n1249:576": "yaccānyatvāviśeṣe'pi kiñcideva kāraṇaṃ kāryaṃ ca kiñciditi svabhāvo yathā na paryanuyojyastathaiṣa svabhāvānanuyogo'kāryakāraṇabhūtānāmapi svabhāvapratibandhe tulya eveti grāmyajanadhandhīkaraṇaṃ prativandīkaraṇamatilāghavamāviskaroti vācaspateḥ |",
  "SA15n1249:577": "tathā hi vastutvāviśeṣe'pyagnirdahati nākāśamityatra yathā nātiprasaṅgaḥ saṅgataḥ pramāṇasiddhatvādasyārthasya,",
  "SA15n1249:578": "tathā bhedāviśeṣe'pi kiñcideva kasyacitkāraṇaṃ kāryaṃ ca kiñcidityatrāpi nātiprasaṅgāvatāraḥ |",
  "SA15n1249:579": "bhede sati tadanvayavyatirekānuvidhānalakṣaṇasya kāryakāraṇabhāvasya pramāṇasiddhatvādeva |",
  "SA15n1249:580": "na caivaṃ svābhāvikasaṃbandhaśabdavācyo'rthaḥ pramāṇasiddhaḥ kaścidasti,",
  "SA15n1249:581": "tallakṣaṇasyāsiddhatvāduktatvāt |",
  "SA15n1249:582": "na ca pratijñāsiddhe vastunyatiprasaṅgo nābhidhātavyaḥ,",
  "SA15n1249:583": "sarveṣāṃ sarvatra tadrūpābhyupagamamātreṇa vijetṛtvaprasaṅgāt |",
  "SA15n1249:584": "yadāhālaṅkārakāraḥ -",
  "SA15n1249:585": "yatkiñcidātmābhimataṃ vidhāya",
  "SA15n1249:586": "niruttarastatra kṛtaḥ pareṇa |",
  "SA15n1249:587": "vastusvabhāvairiti vācyamitthaṃ,",
  "SA15n1249:588": "tathottaraṃsyādvijayī samastaḥ ||",
  "SA15n1249:589": "iti ||",
  "SA15n1249:590": "kiṃ ca svābhāvikasaṃbandha iti ko'rthaḥ |",
  "SA15n1249:591": "kiṃ svato bhūtaḥ svahetuto bhūto'hetuko veti trayaḥ pakṣāḥ |",
  "SA15n1249:592": "na tāvadādyaḥ pakṣaḥ,",
  "SA15n1249:593": "svātmani kāritravirodhāt |",
  "SA15n1249:594": "dvitīyapakṣe tu tadutpattireva saṃbandho mukhāntareṇa svīkṛta iti na kaścidvivādaḥ |",
  "SA15n1249:595": "ahetukatve tu deśakālasvabhāvaniyamābhāvaprasaṅgādityasaṅgataḥ svābhāvikaḥ saṃbandhaḥ ||",
  "SA15n1249:596": "etena yaduktam - na sapakṣāsapakṣayordarśanādarśanābhyāṃ kāryatvasya gamakatvamapi tu svābhāvikasaṃbandhabalāditi brūmaḥ,",
  "SA15n1249:597": "sa eva tu sapakṣāsapakṣayordarśanādarśanābhyāṃ vakṣyamāṇena krameṇa pratīyata iti,",
  "SA15n1249:598": "tadiṣṭakāmatāmātrāviṣkaraṇamiti mantavyam |",
  "SA15n1249:599": "svābhāvikasaṃbandhasya hyupādhinirapekṣaniyatatvaṃ lakṣaṇamuktam |",
  "SA15n1249:600": "tasya coktanyāyenāsiddhau bhūyodarśanajanitasaṃskārasahāye carame cetasi manasi vā tathābhūtaṃ niyatatvaṃ parisphuratīti sadayena vaktumaśakyatvāt |",
  "SA15n1249:601": "yacca śabdatattvamiva brāhmaṇatvamiveti dṛṣṭāntīkṛtaṃ taddvayamapyasmān pratyasiddhamiti dṛṣṭāntayitumanucitam |",
  "SA15n1249:602": "abhijātamaṇibhedatattvaṃ tu parisphuratīti yuktam |",
  "SA15n1249:603": "tasya hyupadeśaparamparāto māṇikyavattenāpi kaṣṭenendradhanurākārajyotirādikaṃ lakṣaṇaṃ niścitam |",
  "SA15n1249:604": "na caivaṃ svābhāvikasaṃbandhalakṣaṇaṃ tvayā svakapolaracitamapi pramāṇena niścitam |",
  "SA15n1249:605": "yenāsyāpi tādṛśī vyavasthā syāditi yatkiñcidetat ||",
  "SA15n1249:606": "kiṃ ca bhavatu tāvadayamanavadhāritarūpaḥ svābhāvikaḥ saṃbandhaḥ,",
  "SA15n1249:607": "tathāpi darśanādarśanābhyāmasya grahaṇamatidurlabham |",
  "SA15n1249:608": "tathā hi yadi prācīnānekadarśanajanitasaṃskārasahāyena caramacetasā dhūmasyāgniniyatatvaṃ grāhyaṃ tadā sapakṣāsapakṣayoḥ koṭiśaḥ pravṛttadarśanādarśanajanitasaṃskārasahāyena caramacetasā pārthivatvasyāpi lohalekhyatvaniyatatvaṃ gṛhyata iti pārthivatvādapi lohalekhyatvasiddhirastu |",
  "SA15n1249:609": "atha pārthivatvasya lohalekhyatvaniyatatvameva nāsti vajre vyābhicāradaerśanāt |",
  "SA15n1249:610": "tat kathaṃ pratyakṣeṇa niyatatvagrahaḥ |",
  "SA15n1249:611": "tarhi dhūmasya vahniniyatatvameva nāsti,",
  "SA15n1249:612": "vyabhicārābhāvasya darśayitumaśakyatvāt |",
  "SA15n1249:613": "tatkathaṃ caramacittena niyamagraha ityapi tulyam |",
  "SA15n1249:614": "vyabhicārādarśanādavyabhicāra iti cet |",
  "SA15n1249:615": "nanu vyabhicārādarśanādavyabhicāra iti ko'rthaḥ |",
  "SA15n1249:616": "kiṃ vyabhicārādarśanādavyabhicāraḥ,",
  "SA15n1249:617": "vyabhicārābhāvāt vā |",
  "SA15n1249:618": "prathame pakṣe vyabhicāro bhavatu mā vā vyabhicārādarśanādevāvyabhicāra iti niṣṇātaṃ pāṇḍityam |",
  "SA15n1249:619": "atha dvitīyaḥ pakṣaḥ |",
  "SA15n1249:620": "tadā vyabhicārābhāvaḥ kuto jñātaḥ |",
  "SA15n1249:621": "adarśanāditi cet |",
  "SA15n1249:622": "tat kimadarśanamātraṃ dṛśyādarśanaṃ vā |",
  "SA15n1249:623": "prathamamaśaktam |",
  "SA15n1249:624": "na hyadarśane'pi vyabhicāro nāstītyabhidhātuṃ śakyate,",
  "SA15n1249:625": "cirakālanaṣṭabrāhmaṇīvyabhicāravat |",
  "SA15n1249:626": "āhatyādarśane'pyaticirakālavyavadhānena vyabhicāradarśanāt |",
  "SA15n1249:627": "dvitīyaṃ cāsambhavi,",
  "SA15n1249:628": "kvacit kadācit kenacid vyabhicāradarśanasāmagryāṃ satyāṃ vyabhicāradarśanāt |",
  "SA15n1249:629": "darśanasāmagryabhāve tu pratyayāntaravaikalyāt deśakālāntaravartitvād vā vyabhicārasya sa(rvaṃ)",
  "SA15n1249:630": "pratyupalabdhilakṣaṇaprāptatvābhāvāt |",
  "SA15n1249:631": "tasmāt satyapi vyabhicāre tadupalambhasāmagryabhāvād vyabhicārānupalambhaḥ |",
  "SA15n1249:632": "prakārāntareṇa vā tadutpattilakṣaṇenāvyabhicāre vyabhicārānupalambha ityubhayathāpi vyabhicāropalambhanivṛttirastu |",
  "SA15n1249:633": "tvayā tu yadavyabhicārapratipattinibandhanaṃ darśanādarśanamupavarṇitaṃ tatpārthivatvādau vyabhicārād dhūme'pi nāvyabhicāranibandhanamiti dhūmo'pi tvanmate nāśvāsabhājanamiti prasaktam |",
  "SA15n1249:634": "asmanmate tu pratyakṣānupalambhābhyāmekatra kāryakāraṇabhāvasiddhau na vyabhicāraśaṅkāsaṃbhavaḥ |",
  "SA15n1249:635": "tadabhāve tu",
  "SA15n1249:636": "hetumattāṃ vilaṅghayediti",
  "SA15n1249:637": "nyāyāt na saṃśayapiśācāvasaraḥ |",
  "SA15n1249:638": "tadevaṃ bhūyodarśanādarśanābhyāmapi na vyāptisiddhiḥ |",
  "SA15n1249:639": "tarhi sakṛt sapakṣāsapakṣayodarśanārdanābhyāṃ vyāpterniścaya iti caturtha eva pakṣo'stu |",
  "SA15n1249:640": "tathā hi kāryatvasya buddhimanmātrapūrvakatvenānvayo ghaṭādau dṛṣṭaḥ,",
  "SA15n1249:641": "ākāśādau buddhimatkāraṇanivṛttau kāryatvasya vyatirekaḥ |",
  "SA15n1249:642": "tataśca sakṛdanvayavyātireka siddhau vyāpteḥ siddhatvāt kuto'naikāntikatā |",
  "SA15n1249:643": "atrābhidhīyate |",
  "SA15n1249:644": "yadi buddhimatkāraṇakāryatvayorekatra pratibandhaḥ pramāṇapratītaḥ syāttadā ākāśādau buddhimannivṛttau kāryatvasya nivṛttiriti yuktam |",
  "SA15n1249:645": "sa ca pratibandhaḥ tādātmyaṃ tadutpattiḥ svābhāviko'nyo vā na sidhyati sādhakapramāṇābhāvādityanantaramevāveditam |",
  "SA15n1249:646": "tataścākāśādau buddhimannivṛttirapi syāt |",
  "SA15n1249:647": "na ca kāryatvasya nivṛttiriti sandigdhavipakṣavyāvṛttikatvādanaikāntikaṃ kāryatvam |",
  "SA15n1249:648": "nanvākāśasyāsmanmate nityatvaṃ tvanmate cāsattvam |",
  "SA15n1249:649": "tatkathamataḥ kāryatvavyatirekaḥ sandigdha iti cet |",
  "SA15n1249:650": "ucyate |",
  "SA15n1249:651": "nahyākāśe kāryavyāvṛttimātraṃ vyatirekaḥ |",
  "SA15n1249:652": "kintu sādhyābhāvaprayuktaḥ sādhanābhāvo vyatirekaḥ |",
  "SA15n1249:653": "sa cākāśe grahītumaśakyaḥ |",
  "SA15n1249:654": "yathā tatra buddhimatkāraṇanivṛttistathā kāraṇamātrasyāpi nivṛttiḥ |",
  "SA15n1249:655": "tat kasyābhāvaprayuktaḥ kāryābhāvaḥ pratīyatāṃ yena vyatirekaḥ sidhyati ||",
  "SA15n1249:656": "nanu satyamevaitat |",
  "SA15n1249:657": "yathākāśe buddhimatkāraṇanivṛttistathā kāraṇamātrasyāpi tatra nivṛttirna buddhimatkāraṇavyatirekānuvidhāyitvaṃ kāryatvasya niścetuṃ śakyate |",
  "SA15n1249:658": "tathāpi ghaṭādau kāryatvasya buddhimatānyayadarśanādākāśe'pi buddhimadabhāvaprayuktaḥ kāryatvābhāvaḥ pratīyate |",
  "SA15n1249:659": "tatkathaṃ vyatirekāsiddhiriti cet |",
  "SA15n1249:660": "hanta ghaṭādāvapi na kāryatvasya sattāmātramanvayaḥ |",
  "SA15n1249:661": "kiṃ tu sādhyasadbhāvaprayuktaḥ sādhanasadbhāvaḥ |",
  "SA15n1249:662": "sa ca ghaṭe grahītumaśakyaḥ |",
  "SA15n1249:663": "yathā hi tatra buddhimadbhāvastathā kaṭakuḍyādibhāvo'pi |",
  "SA15n1249:664": "tat ka evaṃ jānātu kiṃ buddhimadbhāve kāryatvasya bhāvo yadvā kaṭakuḍyādibhāve bhāva iti |",
  "SA15n1249:665": "tasmādatra viśiṣṭānvayavyatirekagrahaṇapravaṇaviśiṣṭapratyakṣānupalambhāvanusartavyau yad dṛśyayoreva kāryakāraṇayostadutpattisiddhāvanvayavyatirekau sidhyataḥ ||",
  "SA15n1249:666": "na ca pratibandhasādhakaṃ pramāṇaṃ svapne'pyastīti caturtho'pi pakṣaḥ kṣataḥ |",
  "SA15n1249:667": "tadevaṃ buddhimatkāryamātrayorvyāpterasiddhāvadhikaraṇasiddhānta nyāyādyupādānādyabhijñaḥ sarvajñaḥ puruṣaviśeṣaḥ sidhyatīti pratyāśā durāśaiva ||",
  "SA15n1249:668": "yacca kriyāsāmānyasya pakṣadharmatāvaśāccakṣurlakṣaṇakaraṇaviśeṣasiddhiriti dṛṣṭānto darśitaḥ so'pi sādhyā(bhi)nnaḥ |",
  "SA15n1249:669": "tatra hi rūpajñānānyathānupapattyā siddhasya kāraṇāntarasyaiva cakṣurindriyamiti nāmakaraṇāt |",
  "SA15n1249:670": "rūpajñānajanakatvātiriktasya cakṣurlakṣaṇaviśeṣasyāsiddhatvāt |",
  "SA15n1249:671": "atha rūpajñānajanakatvameva cakṣuṣṭvamucyate |",
  "SA15n1249:672": "bhavatu ko doṣaḥ |",
  "SA15n1249:673": "etadevāsmābhi kāraṇāntaramucyate |",
  "SA15n1249:674": "tathaiva yadi tvayāpi buddhimatsāmānyāśrayamātrasya puruṣaviśeṣaḥ iti nāma kriyate,",
  "SA15n1249:675": "tadā nāsmākaṃ kācidvipratipattiḥ |",
  "SA15n1249:676": "paramārthato buddhimatsāmānyāśraye sarvajñatvādiviśeṣaścakṣurādiviśeṣavat sidhyatīti tatra vivadāmahe |",
  "SA15n1249:677": "ubhayorapi dṛṣṭāntadārṣṭāntikayorviśeṣasādhanasāmarthyābhāvāt ||",
  "SA15n1249:678": "tadayaṃ saṃkṣepārthaḥ -",
  "SA15n1249:679": "dṛśye tu sādhye vyabhicāra eva",
  "SA15n1249:680": "dṛśyaṃ na cenna vyabhicārasiddhiḥ |",
  "SA15n1249:681": "sādhāraṇatvādatha vā vipakṣa-",
  "SA15n1249:682": "sandehataḥ sādhyamato na sidhyati ||",
  "SA15n1249:683": "itīśvaro dattajalāñjaliḥ ||",
  "SA15n1249:684": "idānīṃ sādhanasvarūpaṃ nirūpyate |",
  "SA15n1249:685": "yadetanmerumandaramedinīghaṭapaṭādisādhāraṇaṃ kāryamātraṃ sādhanamupanyastam yāvadasya buddhimadanvayavyatirekānuvidhānamekatra nāvadhāryate tāvad gamakatvamayuktam |",
  "SA15n1249:686": "na ca tat svapne'pi pratyetuṃ śakyam |",
  "SA15n1249:687": "tathā hi kumbhakāravyāpāre sati mṛtpiṇḍād ghaṭalakṣaṇaṃ kāryamupalabhyatāṃ nāma |",
  "SA15n1249:688": "na tu vyāpārāt pūrvaṃ ghaṭavatkāryamātrasya vyatirekaḥ pratyetuṃ śakyaḥ,",
  "SA15n1249:689": "kumbhakāravyatireke'pi śoṣabhaṅgādilakṣaṇasya kāryasya mṛtpiṇḍe darśanāt |",
  "SA15n1249:690": "na ca yadvinābhūtaṃ yadupalabhyate tattasya kāryamatiprasaṅgāt |",
  "SA15n1249:691": "tṛṇādivanmṛtpiṇḍasya śoṣabhaṅgādikāryamātramapi pakṣīkṛtamiti cet |",
  "SA15n1249:692": "kriyatāṃ buddhimadvyatireke kāryamātravyatirekastvekatrāpi pratipādyatāṃ yena vyāptisiddhau tṛṇādiriva śoṣabhaṅgāderapi buddhimadanumānaṃ syāt |",
  "SA15n1249:693": "ākāśādivaidharmyadṛṣṭāntastu pūrvaṃ pratihataḥ,",
  "SA15n1249:694": "buddhimatpūrvakatvasyeva kāraṇamātrapūrvakatvasyāpi tatra saṃbhavāt kiṃprayuktaḥ kāryatvābhāva ityaparijñānāt ||",
  "SA15n1249:695": "etena yaduktam - na vyabhicāropalambhātprātisvikaviśeṣaparityāgena ghaṭādīnāmabhūtvābhavanādanyarūpaṃ viśeṣamupalakṣayāmo yanniṣṭhaṃ puruṣapūrvakatvaṃ vyavasthāpayāma iti tadapi prativyūḍham |",
  "SA15n1249:696": "kumbhakārādyabhāve'pi mṛtpiṇḍādau śoṣabhaṅgādikāryadarśanādabhūtvā bhāvalakṣaṇasya kāryamātrasya vyatirekāsiddhervyāpterabhāvāt ||",
  "SA15n1249:697": "nanu yadi kāryatvamātrasya na buddhimatā pratyakṣato vyāptigrahaḥ vyatirekābhāvāt,",
  "SA15n1249:698": "tvayāpi tarhi kathaṃ kṛtakatvasyānityatvena vyāptiravadhāryata iti cet |",
  "SA15n1249:699": "anapekṣālakṣaṇaviparyayabādhakapramāṇabalāditi brūmaḥ |",
  "SA15n1249:700": "taccātadrūpaparāvṛttasyaiva kṛtakatvasya vipakṣād vyatirekaṃ sādhayati |",
  "SA15n1249:701": "na ca tvayā viparyayabādhakapramāṇamabhidhātuṃ śakyata iti prāgeva pratipāditam |",
  "SA15n1249:702": "sandigdhavipakṣavyāvṛttikatvādanaikāntikamidaṃ kāryatvamātram ||",
  "SA15n1249:703": "etena yadetat naiyāyikānāmākṣepaparihāraviḍambanam |",
  "SA15n1249:704": "iha khalu dve kāryatve |",
  "SA15n1249:705": "kāryamātram |",
  "SA15n1249:706": "viśiṣṭaṃ ca |",
  "SA15n1249:707": "tatrādyasya pratibandhāsiddheranaikāntikatvam |",
  "SA15n1249:708": "viśiṣṭasya bhūdharādiṣvasaṃbhavādasiddhatvamiti |",
  "SA15n1249:709": "tadasaṅgatam |",
  "SA15n1249:710": "kāryatvamātrasyaiva pratibandhopapādanāt ||",
  "SA15n1249:711": "yaccoktaṃ viśiṣṭaṃ kāryatvamiti |",
  "SA15n1249:712": "kīdṛśaṃ punastaditi vaktavyam |",
  "SA15n1249:713": "atha yatkāryaṃ ṣuruṣānvayavyatirekānuvidhāyitayā tatpūrvakamupalabdham |",
  "SA15n1249:714": "yaddṛṣṭerakriyādarśino'pi kṝtabuddhirutpadyate tatkāryaṃ sakalaprāsādādyanugataṃ bhūdharādivyāvṛttaṃ viśiṣṭamityabhidhīyate |",
  "SA15n1249:715": "tadasundaram |",
  "SA15n1249:716": "vikalpānupapatteḥ ||",
  "SA15n1249:717": "tathā cāha śaṅkaraḥ - kṛtabuddhiḥ kiṃ sādhyabuddhiḥ kiṃ vā sādhanabuddhiḥ |",
  "SA15n1249:718": "sādhyabuddhirapi yadi gṛhītavyāptikasya,",
  "SA15n1249:719": "sā bhavatyeva |",
  "SA15n1249:720": "athāgṛhītavyāptikasya,",
  "SA15n1249:721": "kimanyatrāpi sā bhavantī dṛṣṭā |",
  "SA15n1249:722": "atha sādhanabuddhiḥ |",
  "SA15n1249:723": "tarhi svopagamavirodhaḥ,",
  "SA15n1249:724": "sarvasya bhāvasya kṛtakatvopagamāditi ||",
  "SA15n1249:725": "vācaspatiḥ punaratrāha - idamatra nipuṇataraṃ nirūpayatu bhavān kiṃ buddhimadanvayavyatirekānuvidhānaṃ viśeṣaḥ |",
  "SA15n1249:726": "āhosvit taddarśanaṃ yatparvatādiṣu nāstītyabhidhīyate |",
  "SA15n1249:727": "yadi pūrvakaḥ kalpaḥ,",
  "SA15n1249:728": "sa buddhimaddhetukatvaṃ tanubhuvanādīnāmātiṣṭhamānairabhyupeyata eva |",
  "SA15n1249:729": "na hi kāraṇaṃ kāryānanuvihitabhāvābhāvamanyo vaktyahrīkāt |",
  "SA15n1249:730": "atha taddarśanamiti caramaḥ kalpaḥ |",
  "SA15n1249:731": "na tarhi akriyādarśinaḥ kṛtabuddhisaṃbhavaḥ |",
  "SA15n1249:732": "ya eva hi ghaṭo'nena buddhimadanvayavyatirekānuvidhāyī dṛṣṭaḥ,",
  "SA15n1249:733": "sa eva kāryo na tu vipaṇivartī |",
  "SA15n1249:734": "tajjātī yasya tadanvayavyatirekānuvidhānadarśanādadṛṣṭānvayavyatirekānuvidhānamapi tajjātīyaṃ tatheti cet |",
  "SA15n1249:735": "hantotpattimadghaṭādi buddhimadanvayavyatirekānuvidhāyīti anyadapitanubhuvanādikaṃ tathā bhavanna daṇḍena parāṇudyate ghaṭajātīyamutpattimadbuddhimatpūrvakamiti cet |",
  "SA15n1249:736": "nanu prāsādādi taddhetukaṃ na bhavet |",
  "SA15n1249:737": "aghaṭajātīyatvāt |",
  "SA15n1249:738": "atha yajjātīyamanvayavyatirekānuvidhāyi dṛṣṭam,",
  "SA15n1249:739": "tajjātīyamevādṛṣṭānvayavyatirekamapi taddhetukam |",
  "SA15n1249:740": "tat kiṃ kāryajātīyaṃ prāsādādi buddhimaddhetukaṃ na dṛṣṭam yenotpattimattanubhuvanādi tathā na syāt |",
  "SA15n1249:741": "na khalu tajjātīyatve kaścidviśeṣa iti ||",
  "SA15n1249:742": "vittokastvāha - bhavatu vā kaścidanirūpitarūpo viśeṣaḥ |",
  "SA15n1249:743": "kiṃ punaranena viśeṣaṃ pratipādayatābhipretam |",
  "SA15n1249:744": "kiṃ kāryatvasāmānyasyāsiddhatvam |",
  "SA15n1249:745": "atha kāryaviśeṣasya |",
  "SA15n1249:746": "atha kāryamātrasya buddhimatkartṛvyabhicāraḥ |",
  "SA15n1249:747": "atha sādhyadṛṣṭāntayorvaidharmyamātram |",
  "SA15n1249:748": "kiṃ cātaḥ yadi tāvat kāryasāmānyasyāsiddhatvam |",
  "SA15n1249:749": "tannāsti |",
  "SA15n1249:750": "viśvambharādiṣvapi kāraṇavyāpārajanyatvasyobhayasiddhatvāt |",
  "SA15n1249:751": "atha kāryaviśeṣasya kumbhādivartinaḥ pakṣe'siddhirabhidhīyate |",
  "SA15n1249:752": "tadā na kācidatra kṣatirviśeṣasya hetutvenānupādānāt |",
  "SA15n1249:753": "yadi kāryasāmānyasya kartṛvyabhicāraḥ pratipādayitumiṣṭaḥ |",
  "SA15n1249:754": "sa na śakyo vipakṣe'darśanāt |",
  "SA15n1249:755": "tṛṇādeśca pakṣīkṛtatvāt |",
  "SA15n1249:756": "śaṅkāmātrasya sarvathāniṣiddhatvāt |",
  "SA15n1249:757": "sandigdhavyatirekitvaṃ naiyāyikānāṃ niranuyojyānuyogo bauddhānāmadoṣodbhāvanaṃ nigrahasthānamiti tu pratipāditam |",
  "SA15n1249:758": "tathāpi bādhakapramāṇānyabhihitānyeva |",
  "SA15n1249:759": "tasmānna pratibandhāsiddheḥ sarvatra vyabhicārāśaṅkā |",
  "SA15n1249:760": "atha sādhyadṛṣṭāntayorvaidharmyodbhāvanam |",
  "SA15n1249:761": "tanna |",
  "SA15n1249:762": "tasya sarvatra sulabhatvāt |",
  "SA15n1249:763": "yadi sādhyadṛṣṭāntayorvaidharmyamātrāt sādhyāsiddhiḥ nirvṛttedānīmanumānavārtāpi nikuñjamahānasayorapi dhūmavattve'pi kathañcid vaidharmyopapatteriti sakalaṃ yatkiñcidetaditi |",
  "SA15n1249:764": "tadayamatra saṃkṣepārthaḥ |",
  "SA15n1249:765": "yattāvat kāryatvamātraṃ tadevoktena krameṇa pratibandhasiddherbhūdharādiṣu dṛṣṭaṃ puruṣamanumāpayatītyasmākamabhimatasādhyamasiddhirupapannaiveti kimasmākamadhikacintayetyaṅgīkṛtyāpyuktaṃ viśiṣṭakāryatvam |",
  "SA15n1249:766": "tadeva tu nāstīti punarvistareṇa pratipāditamiti tadapi sarvamanavadheyameva |",
  "SA15n1249:767": "tathā hi kāryatvamātrasya tāvaduktena krameṇa vyāpterasiddhatvādanaikāntikatvamanivāryam |",
  "SA15n1249:768": "yacca viśiṣṭakāryatvaṃ vikalpya dūṣitaṃ tasyāsmābhiranabhyupagatatvāt taddūṣaṇāya prabandhaḥ prayāsaikaphalaḥ |",
  "SA15n1249:769": "na hi kāryatvaṃ dvividhamabhimatam |",
  "SA15n1249:770": "ekaṃ sarvakāryānugatam,",
  "SA15n1249:771": "aparaṃ parvatādivyāvṛttaṃ ghaṭapaṭaprāsādādyanuyāyīti |",
  "SA15n1249:772": "kiṃ tu kāryamanekajātīyakam |",
  "SA15n1249:773": "tatra yadi nāma paṭasya prāsādādibhiḥ saha vastutvasaṃsthānaviśeṣayogitvakāryatvādibhirdharmaiḥ sajātīyatvamasti tathāpi na tān dharmān buddhimatpūrvakānadhigacchati vyāvahārikaṃ pratyakṣam,",
  "SA15n1249:774": "kāryatvādīnāṃ buddhimadvyatirekānuvidhānābhāvāt |",
  "SA15n1249:775": "tatkathaṃ prāsādaparvatādiṣu kāryatvādidarśanād buddhimadanumānamastu |",
  "SA15n1249:776": "kiṃ tu yasyaiva ghaṭajātīya kāryaṃcakrasya vyatirekasiddhistasya buddhimadvyāptatvaṃ pratyakṣataḥ sidhyatītyuktam |",
  "SA15n1249:777": "tena deśakālāntare ghaṭajātīyādeva buddhimadanumānam |",
  "SA15n1249:778": "yadā tu prāsādajātīyakamapi buddhimaddhetukamekatra pṛthagavadhāryate tadā tajjātīyādapi buddhimatsiddhiḥ |",
  "SA15n1249:779": "evaṃ tattajjātīyasarābodañcanaśakaṭapaṭakeyūraprabhṛteḥ kāryacakrād buddhimatpūrvakatvena pṛthak pṛthagavadhāritād buddhimadanumānamanavadyam |",
  "SA15n1249:780": "amumevārthamabhisandhāyācāryapādairabhihitam-",
  "SA15n1249:781": "siddhaṃ yādṛgadhiṣṭhātṛbhāvābhāvānuvṛttimat |",
  "SA15n1249:782": "sanniveśādi tadyuktaṃ tasmād yadanumīyate ||",
  "SA15n1249:783": "iti | evaṃ ghaṭapaṭaparvatādīnāṃ kāryatvavastutvādibhirdharmaiḥ sajātīyatve'pi avāntaraṃ ghaṭapaṭaparvatatvādijātibhedamādāya lokasya vyāptigrāhakaṃ pratyakṣaṃ pravartataṃ iti darśayituṃ saṃvyavahārapragalbhapuruṣabuddhyapekṣayā yaddarśanādakriyādarśino'pi kṛtabuddhirbhavatītyuktam |",
  "SA15n1249:784": "na tu śāstraparavaśabuddhipuruṣāpekṣayā |",
  "SA15n1249:785": "tathā hi śāstrasaṃskārarahitasya vyavahārapragalbhasya puruṣasya devakulajātīyakaṃ puruṣapūrvakatayāvadhāritavato nagarādvanaṃ praviṣṭasya parvatadevakulayordarśane tayordvayorapyakriyādarśino'pi devakule kṛtabuddhirbhavati na parvate |",
  "SA15n1249:786": "tadanayordevakulaparvatayoḥ kāryatvādinā ekajātitve'pi kṛtabuddhibhāvābhāvau na tayoḥ parvatadevakulatvalakṣaṇāvāntarajātibhedamanavasthāpya sthātuṃ prabhavataḥ |",
  "SA15n1249:787": "jātibhede ca siddhe devakulajātīye vyāptergrahaṇāt na parvatajātīyasya,",
  "SA15n1249:788": "na ca prāsādajātīyasya vyāptisiddhiriti na tato buddhimadanumānam |",
  "SA15n1249:789": "yadā tu prāsādasyāpi pṛthag vyāptigrahaḥ tadā tajjātīyādapi buddhimadanumānamastu |",
  "SA15n1249:790": "na kṣitidharādijātīyasya svapne'pi vyāptigrahaḥ krīḍāparvatādernāmamātrābhede'pi parvatādibhirekāntato bhinnasvarūpatvāt |",
  "SA15n1249:791": "yacca pṛṣṭaṃ keyaṃ kṛtabuddhirityādi |",
  "SA15n1249:792": "tatra kāmaṃ sādhyabuddhireveti brūmaḥ |",
  "SA15n1249:793": "yaccātroktaṃ sādhyabuddhirapi yadi gṛhītavyāptikasya sā bhavatyeva |",
  "SA15n1249:794": "athāgṛhītavyāptikasya kimanyatrāpi sā bhavantī dṛṣṭeti ||",
  "SA15n1249:795": "atrocyate | gṛhītavyāptikasyānumānaṃ bhavati,",
  "SA15n1249:796": "agṛhītavyāptikasya na bhavatītyatrāsmākaṃ na kācidvipratipattiḥ |",
  "SA15n1249:797": "kevalaṃ gṛhītavyāptikosmin viṣaye na saṃbhavatīti brūmaḥ |",
  "SA15n1249:798": "uktakrameṇa vyatirekāsiddhervyāvahārikapratyakṣeṇa kāryatvasya vyāptatvāniścayāt |",
  "SA15n1249:799": "tasmādavāntarajātibhedaprasiddhyarthaṃ vyāvahārikapuruṣāpekṣayaivāsyā buddherbhāvābhāvāvuktau |",
  "SA15n1249:800": "jātibhede ca prayojanaṃ pūrvameva pratipāditam |",
  "SA15n1249:801": "yadapyatra nipuṇammanyena vācaspatinā kathitaṃ tat kiṃ kāryajātīyaṃ prāsādādi buddhimaddhetukaṃ na dṛṣṭaṃ yenotpattimattanubhuvanādi tathā na syāt,",
  "SA15n1249:802": "na khalu tajjātīyakatve kaścidviśeṣa iti |",
  "SA15n1249:803": "tadasaṅgatam |",
  "SA15n1249:804": "tathā hi bhavatu prāsādaparvatādīnāṃ kāryatvādinā sajātīyatvam |",
  "SA15n1249:805": "tattu na vyāvahārikapratyakṣeṇa buddhimadvyāptaṃ pratyetuṃ śakyam,",
  "SA15n1249:806": "vyāptigrahaṇasamaye dṛṣṭānte buddhimadabhāvaprayuktasya kāryamātravyatirekasya darśayitumaśakyatvāt |",
  "SA15n1249:807": "tadayaṃ saṃkṣepārthaḥ |",
  "SA15n1249:808": "kāryatvamātrasyāvyatirekādavyāptasyāgamakatvam |",
  "SA15n1249:809": "avāntaraṃ tu ghaṭaprāsādādisādhāraṇaṃ kāryatvamātramasmābhirapi na svīkṛtameva |",
  "SA15n1249:810": "yathā tu ghaṭatvapaṭatvādiprātisvikānekajātipuraskāreṇa prasiddhānumānavyavasthā sā cānavadyamavasthāpiteti |",
  "SA15n1249:811": "saṃprati sādhyātmā vicāryate |",
  "SA15n1249:812": "nanu vādinā sādhane samupanyaste taddūṣaṇopanyāsamapāsya sādhyasvarūpavikalpanaṃ nāma naiyāyikamate niranuyojyānuyogaḥ,",
  "SA15n1249:813": "saugatamate tvadoṣodbhāvanaṃ nigrahasthānamiti cet |",
  "SA15n1249:814": "tadetajjālmajalpitam |",
  "SA15n1249:815": "tathā hi sādhyasvarūpe'pariniṣṭhite tadanusāriṇī pakṣasapakṣavipakṣavyavasthā kutaḥ |",
  "SA15n1249:816": "tadasiddhau cāsiddhatādayo doṣāḥ pakṣadharmatādayaśca guṇā na vyavasthitā ityuktam |",
  "SA15n1249:817": "nedānīṃ hetordoṣa guṇakatheti mūkena prativādinā sthātavyam |",
  "SA15n1249:818": "tasmāddhetudoṣopanyāsāyaiveyaṃ sādhyaniruktirityayameva vādī svamate niranuyojyānuyogadūṣaṇena nigrahasthānena nigṛhyata iti kimatra nirbandhena |",
  "SA15n1249:819": "yadetat kāryatvaṃ sādhanaṃ kimanena viśvasya buddhimanmātrapūrvakatvaṃ sādhyate |",
  "SA15n1249:820": "āhosvidekatvavibhutvasarvajñatvanityatvādiguṇaviśiṣṭabuddhimatpūrvakatvam |",
  "SA15n1249:821": "prathamapakṣe siddhasādhanam |",
  "SA15n1249:822": "dvitīye tu vyāpterabhāvādanaikāntikatā |",
  "SA15n1249:823": "nanu sāmānyena vyāptau pratītāyāmapi pakṣadharmatābalād viśeṣasiddhiḥ |",
  "SA15n1249:824": "yathāgneḥ parvatāyogavyavacchedādisiddhiḥ |",
  "SA15n1249:825": "anyathā sarvānumānocchedaḥ |",
  "SA15n1249:826": "anumānadveṣī hyevaṃ jalpati -",
  "SA15n1249:827": "anumānabhaṅgapaṅke'smin nimagnā vādidantinaḥ |",
  "SA15n1249:828": "viśeṣe'nugamābhāvaḥ sāmānye siddhasādhyatā ||",
  "SA15n1249:829": "atrocyate | sidhyatyeva pakṣadharmatābalato viśeṣaḥ |",
  "SA15n1249:830": "na tu sarvaḥ |",
  "SA15n1249:831": "yena hi vinā pakṣasthaṃ sādhanaṃ nopapadyate sa viśeṣaḥ sidhyatu |",
  "SA15n1249:832": "yathā vahnereva parvatavartitvādiviśeṣo na pañcavarṇaśikhākalāpakamanīyaḥ |",
  "SA15n1249:833": "na ca girīṇāṃ tarūṇāṃ kāryatvaṃ karturekatvavibhutvasarvajñatvādikamantareṇa nopapadyate,",
  "SA15n1249:834": "taditareṣvapi darśanāt | tasmāt",
  "SA15n1249:835": "pakṣāyogavyavacchedabhedamātre na dūṣaṇam |",
  "SA15n1249:836": "iṣṭasiddhyanvayābhāvādatirikte tu dūṣaṇam ||",
  "SA15n1249:837": "yadyevaṃ svasvarūpopādānopakaraṇasaṃpradānaprayojanābhijña eva kartā sādhyate |",
  "SA15n1249:838": "svarūpamiha ca dvayaṇukaṃ kāryam |",
  "SA15n1249:839": "upādānamiha paramāṇujāticatuṣṭayam |",
  "SA15n1249:840": "upakaraṇaṃ samastakṣetrajñasamavāyidharmādharmau |",
  "SA15n1249:841": "sampradānaṃ kṣetrajñāḥ,",
  "SA15n1249:842": "yānayaṃ bhagavān svakarmabhirabhipraiti |",
  "SA15n1249:843": "prayojanaṃ sukhaduḥkhopabhogaḥ kṣetrajñānām |",
  "SA15n1249:844": "evaṃ bhūte buddhimati sādhye kutaḥ siddhasādhanam |",
  "SA15n1249:845": "na cāvyāptiḥ |",
  "SA15n1249:846": "kulāladṛṣṭāntena udāpānadyabhijñatvasya saṃbhavāt |",
  "SA15n1249:847": "tathā ca vācaspatiḥ pramāṇayati -",
  "SA15n1249:848": "vivādādhyāsitāstanugirisāgarādayaḥ upādānādyabhijñakartṛkāḥ | kāryatvāt |",
  "SA15n1249:849": "yadyatkārya tattadupādānādyabhijñakartṛkam |",
  "SA15n1249:850": "yathā prāsādādi |",
  "SA15n1249:851": "tathā ca vivādādhyāsitāstanvādayaḥ |",
  "SA15n1249:852": "tasmāttatheti |",
  "SA15n1249:853": "evamataḥ sādhanādupādānādyabhijñakartṛmātraṃ prasādhya tasya sarvajñatvasādhanāya vācaspatireva punarapīdamāha - bhavatu tāvadupādānādyabhijñakartṛmātrasiddhiḥ |",
  "SA15n1249:854": "pāriśeṣyāt tu vyatirekidvitīyanāmno'numānādviśeṣasiddhiḥ | tathā hi",
  "SA15n1249:855": "tanubhuvanādyupādānadyabhijñaḥ kartā nā'nityāsarvaviṣayabuddhimān |",
  "SA15n1249:856": "tatkartustadupādānādyanabhijñatvaprasaṅgāt |",
  "SA15n1249:857": "na hyevaṃvidhastadupādānādyabhijño yathā'smadādiḥ |",
  "SA15n1249:858": "tadupādānādyabhijñaścāyam |",
  "SA15n1249:859": "tasmāttatheti |",
  "SA15n1249:860": "no khalu paramāṇubhedān kṣetrajñasamavāyinaśca karmāśayabhedānaparimeyānanyaḥ śakto jñātumṛte tādṛgīśvarāditi |",
  "SA15n1249:861": "atrocyate | yāvanti dvayaṇukāni bhinnadeśakālasvabhāvāni kāryāṇi santi teṣu sarveṣveva kimeka eva buddhimān vyāpriyate |",
  "SA15n1249:862": "aneko vā |",
  "SA15n1249:863": "yadvā svasvaviṣayamātropādānādivedinaḥ parasparavyāpārānabhijñā bhinnadeśakālasvabhāvāḥ pratidvayaṇukamanya eva buddhimanto vyāpriyante iti trayaḥ pakṣāḥ |",
  "SA15n1249:864": "na tāvat prathamapakṣaḥ |",
  "SA15n1249:865": "deśakālasvabhāvabhinnānāṃ sarveṣāṃ dvayaṇukānāṃ karturekatvāsiddheḥ |",
  "SA15n1249:866": "yaccaikatvasādhanāya kāryaliṅgāviśeṣādityādyapi sādhanamupanyastaṃ tadasaṅgatam |",
  "SA15n1249:867": "dhūmaliṅgāviśeṣe'pi hyagneranekatvavat tatrāpi tacchaṅkāsaṃbhavāt |",
  "SA15n1249:868": "saditi liṅgāviśeṣāditi tu dṛṣṭānto'smān pratyasiddha eva,",
  "SA15n1249:869": "tasmād yathā mayā nānātvasādhanāya pramāṇaṃ vaktavyaṃ tathā tvayāpyekatvasādhanāya sādhanamabhidhānīyam |",
  "SA15n1249:870": "atha manyate anekatvasādhanābhāvādekatvasiddhiriti |",
  "SA15n1249:871": "yadyevamekatvasādhanābhāvādanekatvameva kiṃ nāvagacchasi |",
  "SA15n1249:872": "yadapyuktam - ekatve tu na pramāṇāntaramanveṣṭavyamekasya karturabhāve bahūnāṃ vyāhatamanasāmityādi |",
  "SA15n1249:873": "tadapi cintyatām |",
  "SA15n1249:874": "bahubhiḥ karaṇe yugapatkāryānutpattiriti kiṃ bhinnadeśakālānāṃ kāryāṇāmanutpattirvivakṣitā |",
  "SA15n1249:875": "ekasyaiva vā mahāvayavinaḥ |",
  "SA15n1249:876": "kṣitighaṭādirūpasya |",
  "SA15n1249:877": "tatra ekasminnapi kārye bahubhiḥ karaṇe utpattivirodhi (naṃ)",
  "SA15n1249:878": "na paśyāmaḥ |",
  "SA15n1249:879": "bahūnāṃ parasparaṃ vaimatyaniyamābhāvāt |",
  "SA15n1249:880": "parasparāvyāghātapuruṣatvayordvividhasyāpi virodhasyāsaṃbhavāt |",
  "SA15n1249:881": "puruṣatvaṃ hi apuruṣatvena viruddham |",
  "SA15n1249:882": "na tu parasparāvyāghātena |",
  "SA15n1249:883": "ye tvanantadeśakālasvabhāvabhedabhinnāsteṣu sutarāmevānekavyāpāraniṣedho'sambhavīti dvitīyopi pakṣo vyudastaḥ |",
  "SA15n1249:884": "na ca karturekatvena dṛṣṭā vyāptisiddhiḥ |",
  "SA15n1249:885": "anekenāpi svatantreṇa svasvaprayojanārthinā grāmapraviṣṭahariṇādimāraṇaikakāryadarśanāt |",
  "SA15n1249:886": "tasyāpi pakṣīkaraṇe ekakartṛpūrvakābhimatasyāpi pakṣīkaraṇe ātmakartṛpūrvakatvamastu |",
  "SA15n1249:887": "tadevaṃ na sarvadvayaṇukānāṃ karturekatvasiddhiḥ |",
  "SA15n1249:888": "tathā coktam",
  "SA15n1249:889": "ekakarturna siddhau tu sarvajñatvaṃ kimāśrayam |",
  "SA15n1249:890": "ata eva dvitīyo'pi pakṣaḥ kṣīṇaḥ |",
  "SA15n1249:891": "sarveṣu dvayaṇukeṣvekasyāpi karturapravṛttau bahūnāṃ sutarāmapravṛtteḥ |",
  "SA15n1249:892": "tṛtīyastu pakṣo yadi bhaved tadā svasvavyāpāraviṣayamātropādānādyabhijñatve'pi naikaḥ kaścit sarvajñaḥ sidhyati |",
  "SA15n1249:893": "na ca jñānaṃ sattāmātreṇa katipayātīndriyadarśanavat sarvārthagrahaṇaṃ yena tadabhedāt prastutaparamāṇūvat sarvasyaivāviśeṣeṇa grahaṇāt sarvajñatā syāt |",
  "SA15n1249:894": "anumānato hi katipayātīndriyadarśane siddhe'pīśvarasya tatkāraṇayogitvaṃ niścīyate |",
  "SA15n1249:895": "na tu jñānasattāmātreṇa prakārāntareṇeti niścaya iti kutaḥ sarvajñatā |",
  "SA15n1249:896": "nanvatīndriyaṃ paramāṇvādikaṃ jānato na kathaṃ sārvajñyamiti cet |",
  "SA15n1249:897": "tat kimidānīmasarvadarśitveṣvatīndriyadarśanamātreṇa sarvajñatāpratyāśā |",
  "SA15n1249:898": "evameveti cet |",
  "SA15n1249:899": "hanta yadi nāma nyāyavihastena tvayā īdṛśo hastasamāracitaḥ sarvajñaḥ paribhāvitastathāpyanyeṣāmapāradūradeśakālavartināṃ dvayaṇukādīnāmupādānādiṣu januṣāndhaprakhyasya paramapuruṣārthāvedino vā lokaiḥ prāmāṇikaiśca nāsya sārvajñyamanumanyate ||",
  "SA15n1249:900": "asmākantu nātīndriyadarśimātre pradveṣaḥ |",
  "SA15n1249:901": "evaṃ ca karturekatvāsiddhau vyatirekyapi heturasamarthaḥ viśveṣāmekasya karturasiddhau tadupādānādyabhijñabhāvasyā siddhatvāt |",
  "SA15n1249:902": "yaśca yanmātrakāraḥ sa tanmātropādānādyabhijño bhavanna sarvajñaḥ |",
  "SA15n1249:903": "anekāśrayeṇāpi upādānādyabhijñasāmānyasya caritārthatvāt |",
  "SA15n1249:904": "tadevamupādānādyabhijñapuruṣamātrasiddhāvapi naikatvasarvajñatvādiviśiṣṭapuruṣaviśeṣasiddhiḥ |",
  "SA15n1249:905": "puruṣamātre ca siddhasādhanamuktam |",
  "SA15n1249:906": "buddhimanmātrapūrvakatāmicchatāmupādānādyabhijñabuddhimatpūrvakatve sādhye kathaṃ siddhasādhanamiti cet |",
  "SA15n1249:907": "na tadapekṣayā siddhasādhyatāyā janitatvāt kevalamasiddhoddhāre'bhimate viśeṣe siddhe'pi naiyāyikasyāpi nābhimatasiddhiriti brūmaḥ ||",
  "SA15n1249:908": "saugatasya tāvadaniṣṭasiddhiriti cet, na,",
  "SA15n1249:910": "svābhimatasādhyasādhanenaiva hi parasyāniṣṭamapi sādhanīyam |",
  "SA15n1249:911": "anyathā mātṛśokasmaraṇādināpi tadaniṣṭasiddhiḥ syāditi |",
  "SA15n1249:912": "asya saṃgrahaḥ",
  "SA15n1249:913": "pareṣṭasiddhirnapareṣṭabādhakaṃ",
  "SA15n1249:914": "prasādhane vedanayatnamātrayoḥ |",
  "SA15n1249:915": "ananvayo'bhīṣṭaviśeṣasādhane",
  "SA15n1249:916": "vipakṣasandehasahantu sādhanam ||",
  "SA15n1249:917": "sādhyacintādhikārastṛtīyaḥ ||",
  "SA15n1249:918": "evamanye'pi hetavo yathāyogamabhyuhya dūṣaṇīyāḥ |",
  "SA15n1249:919": "tadevaṃ tāvadīśvarasya sadvyavahāro niṣiddhaḥ |",
  "SA15n1249:920": "asadvyavahārārthantu tallakṣaṇavilakṣaṇakṣaṇabhaṅgasādhakaṃ sattādisādhanameva draṣṭavyamiti ||",
  "SA15n1249:921": "ityabodhajanakartṛvikalpa",
  "SA15n1249:922": "vyāpi mohatimirapratirodhi |",
  "SA15n1249:923": "ratnakīrtiracanāmalaramya",
  "SA15n1249:924": "jyotirastu ciramapratirodhi ||"
}