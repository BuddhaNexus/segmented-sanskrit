{
  "SA20n1372:0": "trayodaśo'dhikāraḥ",
  "SA20n1372:1": "pratipattivibhāge ṣaṭ ślokāḥ |",
  "SA20n1372:2": "dvedhā nairātmyamājñāya dhīmān pudgaladharmayoḥ |",
  "SA20n1372:3": "dvayamithyātvasamyaktvaṃ vivarjyeta trayeṇa hi ||1 ||",
  "SA20n1372:4": "yathārthamājñāya dharmamājñāya dharmānudharmapratipanno bhavati sāmīcīpratipanno 'nudharmacārī tatsaṃdarśayati |",
  "SA20n1372:5": "tatra dvidhā pudgaladharma nairātmyajñānaṃ grāhyagrāhakābhāvataḥ |",
  "SA20n1372:6": "dvayamithyātvasamyakttvaṃ vivarjyaṃ trayaṃ |",
  "SA20n1372:7": "abhāve ca śūnyatāsamādhiḥ parikalpitasya svabhāvasya |",
  "SA20n1372:8": "bhāve cāpraṇīhitānimittau paratantraniṣpannayoḥ svabhāvayoḥ |",
  "SA20n1372:9": "etatsamādhitrayaṃ laukikaṃ na mithyātvaṃ lokottarajñānāvāhanāt |",
  "SA20n1372:10": "na samyaktvamalokottaratvāt |",
  "SA20n1372:11": "arthajñaḥ sarvadharmāṇāṃ vetti kolasamānatāṃ |",
  "SA20n1372:12": "śrutatuṣṭiprahāṇāya dharmajñastena kathyate ||2 ||",
  "SA20n1372:13": "evamarthajñaḥ sarvadharmāṇāṃ sūtrādīnāṃ kolopamatāṃ jānāti |",
  "SA20n1372:14": "śrutamātrasaṃtuṣṭiprahāṇāya tena dharmajño bhavati |",
  "SA20n1372:15": "pārthagjanena jñānena pratividhya dvayaṃ tathā |",
  "SA20n1372:16": "tajjñānapariniṣpattāvanudharmaṃ prapadyate ||3 ||",
  "SA20n1372:17": "etena dvividhena pārthagjanenārthadharmajñānena dvayaṃ nairātmyabhāvaṃ pratividhya yathākramaṃ [nairātmyaṃ tathā pratividhya yathoktaṃ] tasya jñānasya pariniṣpattyarthaṃ pratipadyate |",
  "SA20n1372:18": "evamanudharmaṃ pratipadyate |",
  "SA20n1372:19": "tato jñānaṃ sa labhate lokottaramanuttaraṃ |",
  "SA20n1372:20": "ādibhūmau samaṃ sarvairbodhisattvaistadātmabhiḥ ||4 ||",
  "SA20n1372:21": "tato jñānaṃ sa labhate lokottaramanuttaramiti |",
  "SA20n1372:22": "viśiṣṭatarayānābhāvāt |",
  "SA20n1372:23": "ādibhūmau pramuditāyāṃ bhūmau samaṃ sarvairbodhisattvaistadātmabhiriti tadbhūmikairevaṃ sāmīcīpratipanno bhavati tadbhūmikabodhisattvasamatayā |",
  "SA20n1372:24": "kṛtvā darśanajñeyānāṃ[heyānāṃ] kleśānāṃ sarvasaṃkṣayam |",
  "SA20n1372:25": "jñeyāvaraṇajñānāyā[hānāya] bhāvanāyāṃ prayujyate ||5 ||",
  "SA20n1372:26": "śloko gatārthaḥ |",
  "SA20n1372:27": "vyavasthānavikalpena jñānena sahacāriṇā |",
  "SA20n1372:28": "anudharmaṃ caratyevaṃ pariśiṣṭāsu bhūmiṣu ||6 ||",
  "SA20n1372:29": "śeṣeṇānudharmacāritvaṃ darśayati |",
  "SA20n1372:30": "vyavasthānāvikalpeneti bhūmivyavasthānajñānenāvikalpena ca |",
  "SA20n1372:31": "sahacāriṇetyanusaṃbaddhacāriṇā anyonyanairantaryeṇa |",
  "SA20n1372:32": "etena ślokadvayenānudharmacāritvaṃ darśitaṃ |",
  "SA20n1372:33": "pratipattāvapramādakriyāyāṃ catvāraḥ ślokāḥ |",
  "SA20n1372:34": "sulābho 'tha svadhiṣṭhānaḥ subhūmiḥ susahāyakaḥ |",
  "SA20n1372:35": "suyogo guṇavān deśo yatra dhīmān prapadyate ||7 ||",
  "SA20n1372:36": "caturbhiścakrairapramādakriyāṃ darśayati pratirūpadeśavāsādibhiḥ |",
  "SA20n1372:37": "tatrānena ślokena pratirūpadeśavāsaṃ darśayati |",
  "SA20n1372:38": "sulābhaścīvarapiṇḍapātādīnāṃ jīvitapariṣkārāṇāmakṛcchreṇa lābhāt |",
  "SA20n1372:39": "svadhiṣṭhāno durjanairdasyuprabhṛtibhiranadhiṣṭhitatvāt |",
  "SA20n1372:40": "subhūmirārogyabhūmitvāt |",
  "SA20n1372:41": "susahāyakaḥ sabhāgaśīladṛṣṭisahāyakatvāt |",
  "SA20n1372:42": "suyogo divālpākīrṇābhilāpakatvāt rātrau cālpaśabdādikatvāt |",
  "SA20n1372:43": "bahuśruto dṛṣṭasatyo vāgmī samanukampakaḥ |",
  "SA20n1372:44": "akhinno bodhisattvaśca jñeyaḥ satpurūṣo mahān ||8 ||",
  "SA20n1372:45": "anena dvitīyena satpurūṣaṃ darśayati |",
  "SA20n1372:46": "āgamādhigamavākkaraṇanirāmiṣacittākilāsitvaguṇayogāt |",
  "SA20n1372:47": "svālambanā musaṃbharā [susaṃstabdhā] subhāvanaiva [supāyācaiva?] deśitā |",
  "SA20n1372:48": "suniryāṇaprayogā ca ātmasamyakpradhānatā ||9 ||",
  "SA20n1372:49": "anena tṛtīyena yoniśomanaskārasaṃgṛhītamātmanaḥ samyakpraṇīdhānatāṃ darśayati |",
  "SA20n1372:50": "saddharmālambanatayā susaṃbhṛtasaṃbhāratayā śamathādinimittānāṃ kālena kālaṃ bhāvanātayā alpamātrāsaṃtuṣṭitayā satyuttarakaraṇīye sātatyasatkṛtyaprayogatayā ca |",
  "SA20n1372:51": "rateḥ kṣaṇopapatteśca ārogyasyāpi kāraṇaṃ |",
  "SA20n1372:52": "samādhervicayasyāpi pūrve hi kṛtapuṇyatā ||10 ||",
  "SA20n1372:53": "anena caturthena pūrvakṛtapuṇyatāṃ pañcavidhena hetutvena darśayati |",
  "SA20n1372:54": "ratihetutvena yataḥ pratirūpadeśavāse 'bhiramate |",
  "SA20n1372:55": "kṣaṇopapattihetutvena yataḥ satpurūṣāyāśrayaṃ labhate |",
  "SA20n1372:56": "ārogyasamādhiprajñāhetutvena ca yata ātmanaḥ samyakpraṇidhānaṃ sampadyate |",
  "SA20n1372:57": "kleśata eva kleśaniḥsaraṇe ślokāsrayaḥ |",
  "SA20n1372:58": "dharmadhātuvinirmukto yasmāddharmo na vidyate |",
  "SA20n1372:59": "tasmādrāgādayasteṣāṃ buddhairniḥsaraṇaṃ matāḥ ||11 ||",
  "SA20n1372:60": "yaduktaṃ bhagavatā |",
  "SA20n1372:61": "nāhamanyatra rāgādrāgasya niḥsaraṇaṃ vadāmyevaṃ dveṣānmohāditi |",
  "SA20n1372:62": "tatrābhisaṃdhiṃ darśayati |",
  "SA20n1372:63": "yasmāddharmadhātuvinirmukto dharmo nāsti dharmatāvyatirekeṇa dharmābhāvāt |",
  "SA20n1372:64": "tasmādrāgādidharmatāpi rāgādyākhyāṃ labhate sa ca niḥsaraṇaṃ rāgādīnāmityevaṃ tatrābhisaṃdhirveditavyaḥ |",
  "SA20n1372:65": "dharmadhātuvinirmukto yasmāddharmo na vidyate |",
  "SA20n1372:66": "tasmātsaṃkleśanirdeśe sa saṃvid[saṃdhira] dhīmatāṃ mataḥ ||12 ||",
  "SA20n1372:67": "yaduktaṃ | avidyā ca bodhiścaikamiti |",
  "SA20n1372:68": "tatrāpi sakleśanirdeśe sa evābhisaṃdhiḥ |",
  "SA20n1372:69": "avidyā bodhidharmatā syāttadupacārāt |",
  "SA20n1372:70": "yatastāneva rāgādīnyoniśaḥ pratipadyate |",
  "SA20n1372:71": "tato vimucyate tebhyastenaiṣāṃ niḥsṛtistataḥ ||13 ||",
  "SA20n1372:72": "tāneva rāgādīnyoniśaḥ pratipadyamānastebhyo vimucyate tasmātparijñātāsta eva teṣāṃ niḥsaraṇaṃ bhavatītyayamatrābhisaṃdhiḥ |",
  "SA20n1372:73": "śrāvakapratyekabuddhamanasikāraparivarjane ślokadvayaṃ |",
  "SA20n1372:74": "na khalu jinasutānāṃ bādhakaṃ duḥkhamugraṃ",
  "SA20n1372:75": "narakabhavanavāsaiḥ sattvahetoḥ kathaṃcit |",
  "SA20n1372:76": "śamabhavaguṇadoṣapreritā hīnayāne",
  "SA20n1372:77": "vividhaśubhavikalpā bādhakā dhīmatāṃ tu ||14 ||",
  "SA20n1372:78": "na khalu narakavāso dhīmatāṃ sarvakālaṃ",
  "SA20n1372:79": "vimalavipulabodherantarāyaṃ karoti |",
  "SA20n1372:80": "svahitaparamaśītastvanyayāne vikalpaḥ",
  "SA20n1372:81": "paramasukhavihāre 'pyantarāyaṃ karoti ||15 ||",
  "SA20n1372:82": "anayoḥ ślokayorekasya dvitīyaḥ sādhakaḥ |",
  "SA20n1372:83": "ubhau gatārthau |",
  "SA20n1372:84": "niḥsvabhāvatāprakṛtipariśuddhitrāsapratiṣedhe catvāraḥ ślokāḥ |",
  "SA20n1372:85": "dharmābhāvopalabdhiśca niḥsaṃkleśaviśuddhitā |",
  "SA20n1372:86": "māyādisadṛśī jñeyā ākāśasadṛśī tathā ||16 ||",
  "SA20n1372:87": "yathaiva citre vidhivadvicitrite natonnataṃ nāsti ca dṛśyate'tha ca |",
  "SA20n1372:88": "abhūtakalpe 'pi tathaiva sarvathā dvayaṃ sadā nāsti sa dṛśyate 'tha ca ||17 ||",
  "SA20n1372:89": "yathaiva toye luti[ṭi]te prasādite na jāyate sā punaracchatānyataḥ |",
  "SA20n1372:90": "malāpakarṣastu sa tatra kevalaḥ svacittaśuddhau vidhireṣa eva hi ||18 ||",
  "SA20n1372:91": "mataṃ ca cittaṃ prakṛtiprabhāsvaraṃ sadā tadāgantukadoṣadūṣitaṃ |",
  "SA20n1372:92": "na dharmatācittamṛte 'nyacetasaḥ prabhāsvaratvaṃ prakṛtau vidhīyate ||19 ||",
  "SA20n1372:93": "dharmābhāvaśca dharmopalabdhiśceti trāsasthānaṃ niḥsaṃkleśatā ca dharmadhātoḥ prakṛtyā viśuddhatā ca paścāditi trāsasthānaṃ bālānāṃ |",
  "SA20n1372:94": "tadyathākramaṃ māyādisādṛśyenākāśasādṛśyena ca prasādhayaṃstatastrāsaṃ pratiṣedhayati |",
  "SA20n1372:95": "tathā citre natonnatasādṛśyena luti[ṭi]taprasāditatoyasādṛśyena ca yathākramaṃ |",
  "SA20n1372:96": "caturthena ślokena toyasādharmyaṃ citte pratipādayati |",
  "SA20n1372:97": "yathā toyaṃ prakṛtyā prasannamāgantukena tu kāluṣyeṇa luti[ṭi]taṃ bhavatyevaṃ cittaṃ prakṛtyā prabhāsvaraṃ matamāgantukaistu dauṣairdūṣitamiti |",
  "SA20n1372:98": "na ca dharmatācittādṛte 'nyasya cetasaḥ paratantralakṣaṇasya prakṛtiprabhāsvaratvaṃ vidhīyate |",
  "SA20n1372:99": "tasmāccittatathataivātra cittaṃ veditavyaṃ |",
  "SA20n1372:100": "rāgajāpattipratiṣedhe catvāraḥ ślokāḥ |",
  "SA20n1372:101": "bodhisattvasya sattveṣu prema majjagataṃ mahat |",
  "SA20n1372:102": "yathaikaputrake tasmātsadā hitakaraṃ matam ||20 ||",
  "SA20n1372:103": "sattveṣu hitakāritvannaityāpattiṃ sa rāgajāṃ |",
  "SA20n1372:104": "dveṣo virudyate tvasya sarvasattveṣu satpathā[sarvathā] ||21 ||",
  "SA20n1372:105": "yathā kapotī svasutātivatsalā svabhāvakāṃstānupaguhya tiṣṭhati |",
  "SA20n1372:106": "tathāvidhāyāṃ pratigho virudhyate suteṣu tadvatsakṛpe 'pi dehiṣu ||22 ||",
  "SA20n1372:107": "maitrī yataḥ pratighacittamato viruddhaṃ",
  "SA20n1372:108": "śāntiryato vyasanacittamato viruddhaṃ |",
  "SA20n1372:109": "artho yato nikṛticittamato viruddhaṃ",
  "SA20n1372:110": "lhādo yataḥ pratibhayaṃ na[ca] tato viruddhaṃ ||23 ||",
  "SA20n1372:111": "yatsattveṣu bodhisattvasya prema so 'tra rāgo 'bhipretastatkṛtāmāpattiṃ teṣāṃ pratiṣedhayati |",
  "SA20n1372:112": "sattvahitakriyāhetutvāt |",
  "SA20n1372:113": "kapotīmudāharati tabdahurāgatvāt apatyasnehādhimātratayā sakṛpe bodhisattve dehiṣu sattveṣu pratigho virudhyate |",
  "SA20n1372:114": "bodhisattvānāṃ sattveṣu maitrī bhavati vyasanaśāntiḥ arthadānaṃ lhādaśca prītyutpādāt |",
  "SA20n1372:115": "yata ime maitryādayastata eva pratighacittaṃ viruddhaṃ |",
  "SA20n1372:116": "tatpūrvakāṇi ca vyasanacittādīni |",
  "SA20n1372:117": "pratipattibhede pañca ślokāḥ |",
  "SA20n1372:118": "yathāturaḥ subhaiṣajye saṃsāre pratipadyate |",
  "SA20n1372:119": "āture ca yathā vaidyaḥ sattveṣu pratipadyate ||24 ||",
  "SA20n1372:120": "aniṣpanne yathā ceṭe svātmani pratipadyate |",
  "SA20n1372:121": "vaṇigyathā punaḥ paṇye kāmeṣu pratipadyate ||25 ||",
  "SA20n1372:122": "yathaiva rajako vastre karmaṇe pratipadyate |",
  "SA20n1372:123": "pitā yathā sute bāle sattvāheṭhe prapadyate ||26 ||",
  "SA20n1372:124": "agnyarthī vādharāraṇyāṃ sātatye pratipadyate |",
  "SA20n1372:125": "vaiśvāsiko vāniṣpanne adhicitte prapadyate ||27 ||",
  "SA20n1372:126": "māyākāra iva jñeye prajñayā pratipadyate |",
  "SA20n1372:127": "pratipattiryathā yasmin bodhisattvasya sā matā ||28 ||",
  "SA20n1372:128": "yathā yasminpratipadyate tadabhidyotayati |",
  "SA20n1372:129": "yatheti subhaiṣajyādiṣvivāturādayaḥ |",
  "SA20n1372:130": "yatreti saṃsārādiṣu pratisaṃkhyāya saṃsāraniṣevaṇāt |",
  "SA20n1372:131": "kāruṇyena kleśāturasattvāparityāgāt |",
  "SA20n1372:132": "svapraṇihitatvacittakaraṇāt |",
  "SA20n1372:133": "dānādipāramitābhiśca yathākramaṃ bhogavṛddhinayanāt |",
  "SA20n1372:134": "kāyādikarmapariśodhanāt |",
  "SA20n1372:135": "sattvāpakārākopāt |",
  "SA20n1372:136": "kuśalabhāvanānirantarābhiyogāt |",
  "SA20n1372:137": "samādhyanāsvādanāt |",
  "SA20n1372:138": "jñeyāviparyāsācca |",
  "SA20n1372:139": "pratipattitrimaṇḍalapariśuddhau ślokaḥ |",
  "SA20n1372:140": "iti satatamudārayuktavīryo dvayaparipācanaśodhane suyuktaḥ |",
  "SA20n1372:141": "paramavimalanirvikalpaguddhyā vrajati sa siddhimanuttamāṃ krameṇa ||29 ||",
  "SA20n1372:142": "iti nirvikalpena dharma nairātmyajñānena pratipattuḥ pratipattavyasya pratipatteścāvikalpanā trimaṇḍalapariśuddhirveditavyā |",
  "SA20n1372:143": "dvayaparipācanaśodhaneṣu [su]yukta iti sattvānāmātmanaśca |",
  "SA20n1372:144": " || mahāyānasūtrālaṃkāre pratipattyadhikārastrayodaśaḥ ||"
}