{
    "337:0": "30 avalokiteśvaraḥ|",
    "337:1": "atha khalu sudhanaḥ śreṣṭhidārako veṣṭhilasya gṛhapateranuśāsanīmanuvicintayan,",
    "337:2": "taṃ bodhisattvādhimuktikośaṃ nigamayan,",
    "337:3": "tadbodhisattvānusmṛtibalamanusmaran,",
    "337:4": "taṃ buddhanetraparaṃparābalaṃ saṃdhārayan,",
    "337:5": "taṃ buddhānantaryānusaṃdhimanugacchan,",
    "337:6": "taṃ buddhanāmaśrotrānugamamanusmaran,",
    "337:7": "taṃ buddhadharmadeśanānayamanulomayan,",
    "337:8": "taṃ buddhadharmasamudāgamavyūhamavataran,",
    "337:9": "tadbuddhābhisaṃbodhivinarditamadhimucyamānaḥ,",
    "337:10": "tadacintyaṃ tathāgatakarmābhimukhīkurvan anupūrveṇa yena potalakaḥ parvatastenopasaṃkramya potalakaṃ parvatamabhiruhya avalokiteśvaraṃ bodhisattvaṃ parimārgan parigaveṣamāṇo'drākṣīdavalokiteśvaraṃ bodhisattvaṃ paścimadikparvatotsaṅge utsasaraḥprasravaṇopaśobhite nīlataruṇakuṇḍalakajātamṛduśādvalatale mahāvanavivare vajraratnaśilāyāṃ paryaṅkaṃ baddhvā upaviṣṭaṃ nānāratnaśilātalaniṣaṇṇāparimāṇabodhisattvagaṇaparivṛtaṃ dharmaṃ deśayamānaṃ sarvajagatsaṃgrahaviṣayaṃ mahāmaitrīmahākarūṇāmukhodyotaṃ nāma dharmaparyāyaṃ saṃprakāśayantam|",
    "337:11": "dṛṣṭvā ca punastuṣṭa udagra āttamanāḥ pramuditaḥ prītisaumanasyajātaḥ praharṣitavikasitānimiṣanayanaḥ kṛtāñjalipuṭaḥ kalyāṇamitraprasādavegānugatāvikṣiptacetāḥ kalyāṇamitreṣu sakalabuddhadarśanasaṃjñī kalyāṇamitraprabhavasarvadharmameghasaṃpratīcchanasaṃjñī kalyāṇamitrādhīnasarvaguṇapratipattisaṃjñī kalyāṇamitrasamavadhānadurlabhasaṃjñī kalyāṇamitrodbhavadaśabalajñānaratnapratilābhasaṃjñī kalyāṇamitrasamudbhavākṣayajñānālokasaṃjñī kalyāṇamitrāśrayasaṃvardhitapuṇyapravālasaṃjñī kalyāṇamitrasaṃprakāśitasarvajñatādvārasaṃjñī kalyāṇamitroddeśitamahājñānasāgarāvatārasaṃjñī kalyāṇamitrasaṃjanitasarvajñatāsaṃbhārasamudayasaṃjñī yena avalokiteśvaro bodhisattvastenābhijagāma||",
    "337:12": "atha khalu avalokiteśvaro bodhisattvaḥ sudhanaṃ śreṣṭhidārakaṃ dūrata eva āgacchantamavalokya āmantrayāmāsa-ehi|",
    "337:13": "svāgataṃ te anupamodārācintyamahāyānasaṃprasthitā jātamūlakavividhaduḥkhopadrutāpratiśaraṇasarvajagatparitrāṇāśayā sarvalokātikrāntānupamāprameyā sarvabuddhadharmādhyakṣatābhilāṣin mahākarūṇāvegāviṣṭa sarvajagatparitrāṇamate samantabhadradarśanacaryābhimukha mahāpraṇidhānamaṇḍalapariśodhanacitta sarvabuddhadharmameghasaṃdhāraṇābhilaṣitakuśalamūlopacayātṛptāśayakalyāṇamitrānuśāsanīsamyakpravṛtta-mañjuśrījñānasāgarasaṃbhūta guṇakamalākara buddhādhiṣṭhānapratilābhābhimukhaḥ samādhyālokavegapratilabdha sarvabuddhadharmameghasaṃdhāraṇābhilaṣitacitta buddhadarśanaprītiprasādavegapraharṣitamānasa acintyāpramāṇasucaritavegābhiṣyanditacetaḥ guṇapratipattivegaviśuddhapuṇyajñānakośa svayamabhijñāmukhasarvajñajñānamātravegaparasaṃdarśābhiprāya mahākaruṇāvegavipannamūlatathāgatajñānālokavega saṃdhāraṇamate||",
    "337:14": "atha khalu sudhanaḥ śreṣṭhidārako yena avalokiteśvaro bodhisattvastenopasaṃkramya avalokiteśvara bodhisattvasya pādau śirasābhivandya avalokiteśvaraṃ bodhisattvamanekaśatasahasrakṛtvaḥ pradakṣiṇīkṛtya purataḥ prāñjaliḥ sthitvā evamāha-mayā ārya,",
    "337:15": "anuttarāyāṃ samyaksaṃbodhau cittamutpāditam|",
    "337:16": "na ca jānāmi kathaṃ bodhisattvena bodhisattvacaryāyāṃ śikṣitavyam,",
    "337:17": "kathaṃ pratipattavyam|",
    "337:18": "śrutaṃ ca me āryo bodhisattvānāmavavādānuśāsanīṃ dadātīti|",
    "337:19": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
    "337:20": "kathaṃ pratipattavyam||",
    "337:21": "atha khalu avalokiteśvaro bodhisattvo jāmbūnadasuvarṇavarṇaṃ vicitrāprameyaprabhājālavāhavyūhameghapramuñcanaṃ dakṣiṇaṃ bāhuṃ prasārya lakṣaṇānuvyañjanavisṛtavividhavimalāmitakāyacittaprahlādasaṃjananaraśmipratānasaṃkusumitaṃ pāṇiṃ sudhanasya śreṣṭhidārakasya mūrdhni pratiṣṭhāpya evamāha-sādhu sādhu kulaputra,",
    "337:22": "yena te anuttarāyāṃ samyaksaṃbodhau cittamutpāditam|",
    "337:23": "ahaṃ kulaputra mahākaruṇāmukhāvilambaṃ nāma bodhisattvacaryāmukhaṃ prajānāmi|",
    "337:24": "etacca kulaputra mahākaruṇāmukhāvilambaṃ bodhisattvacaryāmukhaṃ sarvajagadasaṃbhinnasattvaparipākavinayanapravṛttaṃ samantamukhasrotavijñaptisattvasaṃgrahavinayaparyupasthānam|",
    "337:25": "so'haṃ kulaputra mahākaruṇāmukhāvilambabodhisattvacaryāmukhe pratiṣṭhitaḥ sarvatathāgatānāṃ ca pādamulānna vicalāmi,",
    "337:26": "sarvasattvakāryeṣu ca abhimukhastiṣṭhāmi|",
    "337:27": "dānenāpi sattvān saṃgṛhṇāmi|",
    "337:28": "priyavāditayā arthakriyayā samānārthatayāpi sattvān saṃgṛhṇāmi|",
    "337:29": "rūpakāyavidarśanenāpi sattvān paripācayāmi|",
    "337:30": "acintyavarṇasaṃsthānarūpadarśanaviśuddhyā raśmijālotsargeṇāpi sattvān prahlādya paripācayāmi|",
    "337:31": "yathāśayaghoṣodāhāreṇāpi yathābhimateryāpathasaṃdarśanenāpi vividhādhimuktisabhāgadharmadeśanayāpi nānārūpavikurvitenāpi kuśaladharmopacayapravṛttasattvacittasaṃcodanayāpi āśayānurūpavicitrāparimāṇanirmāṇasaṃdarśanenāpi nānājātyupapannasattvasabhāgarūpasaṃdarśanenāpi ekāvāsanivāsenāpi sattvān saṃgṛhṇāmi paripācayāmi|",
    "337:32": "tena mayā kulaputra idaṃ mahākaruṇāmukhāvilambaṃ bodhisattvacaryāmukhaṃ pariśodhayatā sarvajagatpratiśaraṇapraṇidhirutpāditaḥ,",
    "337:33": "yaduta sarvasattvaprapātabhayavigamāya sarvasattvasaṃtrāsakabhayapraśamanāya sarvasattvasaṃmohabhayavinivartanāya sarvasattvabandhanabhayasamucchedāya sarvasattvajīvitoparodhopakramabhayavyāvartanāya sarvasattvopakaraṇavaikalyabhayāpanayanāya sarvasattvajīvikābhayavyupaśamanāya|",
    "337:34": "sarvasattvāślokabhayasamatikramaṇāya sarvasattvasāṃsārikabhayopaśamanāya sarvasattvaparṣacchāradyabhayavigamāya sarvasattvamaraṇabhayavyatikramāya sarvasattvadurgatibhayavinivartanāya sarvasattvatamondhakāraviṣamagatyapratyudāvartyāvabhāsakaraṇāya sarvasattvaviṣabhāgasamavadhānabhayātyantavigamāya sarvasattvapriyaviprayogabhayanirodhāya sarvasattvāpriyasaṃvāsabhayāpanayanāya sarvasattvakāyaparipīḍābhayasaṃyogāya sarvasattvacittaparipīḍanabhayanirmokṣaṇāya sarvasattvaduḥkhadaurmanasyopāyāsasamatikramāya sarvajagatpratiśaraṇapraṇidhyabhinirhāraḥ kṛtaḥ|",
    "337:35": "anusmṛtimukhaṃ ca me sarvaloke'dhiṣṭhitaṃ sarvasattvabhayavyupaśamanāya|",
    "337:36": "svanāmacakraṃ me sarvaloke'bhivijñaptaṃ sarvasattvabhayavigamāya|",
    "337:37": "sarvajagadanantākṛtibhedaśamatho me kāye'dhiṣṭhito yathākālajagatprativijñaptaye|",
    "337:38": "so'haṃ kulaputra,",
    "337:39": "anenopāyena sattvān sarvabhayebhyaḥ parimocya anuttarāyāṃ samyaksaṃbodhau cittamutpādya avivartyān karomi buddhadharmapratilābhāya|",
    "337:40": "etamahaṃ kulaputra mahākaruṇāmukhāvilambasya bodhisattvacaryāmukhasya lābhī|",
    "337:41": "kiṃ mayā śakyaṃ samantabhadrāṇāṃ bodhisattvānāṃ sarvabuddhapraṇidhānamaṇḍalaviśuddhānāṃ samantabhadrabodhisattvacaryāgatiṃgatānāṃ kuśaladharmābhisaṃskārāvyavacchinnasrotānāṃ sarvabodhisattvasamādhiśrotrasadāsamāhitānāṃ sarvakalpasaṃvāsacaryāvivartyasrotānāṃ sarvatra adhvanayānugatasrotānāṃ sarvalokadhātvāvartaparivartasrotakuśalānāṃ sarvasattvākuśalacittavyupaśamakarasrotānāṃ sarvasattvakuśalacittasaṃvardhanasrotānāṃ sarvasattvasaṃsārasrotovinivartikarasrotānāṃ caryāṃ jñātuṃ guṇān vā vaktum||",
    "337:42": "tatredamucyate—",
    "337:43": "kṛtvā pradakṣiṇu stavitva ca gauraveṇa",
    "337:44": "prakānta dakṣiṇapathaṃ sudhanaḥ sudāntaḥ|",
    "337:45": "so paśyate ratnaparvatakandarasthaṃ",
    "337:46": "avalokiteśvaramṛṣiṃ karuṇāvihārim||1||",
    "337:47": "vajrāmaye giritaṭe maṇiratnacitre",
    "337:48": "siṃhāsane padumagarbhi niṣaṇṇa dhīro|",
    "337:49": "devāsurairbhujagakinnararākṣasaiśca",
    "337:50": "parivārito jinasutairvadi teṣa dharmam||2||",
    "337:51": "dṛṣṭvopajāta atulā sudhanasya prīti",
    "337:52": "upagamya vandati kramau guṇasāgarasya|",
    "337:53": "ovāca dehi mama ārya kṛpāṃ janitvā",
    "337:54": "śikṣāṃ tu ahu labhe ima bhadracaryām||3||",
    "337:55": "bāhuṃ praṇamya vimalaṃ śatapuṇyacitraṃ",
    "337:56": "prabhameghajāla vipulaṃ śubha muñcamānaḥ|",
    "337:57": "mūrdhni sthihitva sudhanasya viśuddhasattvo",
    "337:58": "avalokiteśvaru vidū vacanaṃ bhaṇāti||4||",
    "337:59": "ekaṃ vimokṣamukha jānami buddhaputra",
    "337:60": "sarvajināna karuṇāghanajñānagarbham|",
    "337:61": "saṃbhūta sarvajagatrāyaṇasaṃgrahāya",
    "337:62": "sarvatra vartati mamāpyatha ātmaprema||5||",
    "337:63": "trāyāmi sarvajanatāṃ vyasanairanekaiḥ",
    "337:64": "ye gāḍhabandhanagatāriṣu hastaprāptāḥ|",
    "337:65": "gātreṣu viddha tatha cārakasaṃniruddhā",
    "337:66": "mucyanti bandhanagatā mama nāma śrutvā||6||",
    "337:67": "utsṛṣṭaḥ vadhya nṛpatīna kṛtāparādhāḥ",
    "337:68": "kṣiptā iṣu na ca kramanti śarīri teṣām|",
    "337:69": "chidyanti śastra parivartati tīkṣṇa dhārā",
    "337:70": "ye nāmadheyu mama tatra anusmaranti||7||",
    "337:71": "rājāna madhyagata ye ca vivādaprāptā",
    "337:72": "vijinanti sarvaripavo'tha śubhe labhante|",
    "337:73": "vardhanti sarva yaśa mitrakule dhanāni",
    "337:74": "bhontī adharṣiya smaritvana mahya nāma||8||",
    "337:75": "coraṃbhayā aribhayā aṭavīpraveśāḥ",
    "337:76": "siṃhaṛddhadvīpicamarīmṛgavyālakīrṇāḥ|",
    "337:77": "gacchanti nirbhaya jinitvana sarvaśatrūn",
    "337:78": "ye nāmadheyu mama kecidanusmaranti||9||",
    "337:79": "kṣiptā manāgiritaṭītu praduṣṭacittai-",
    "337:80": "raṅgārakarṣu jvalitā api co vadhārtham|",
    "337:81": "padmāṅkurā jalanidhi jvalanā bhavanti",
    "337:82": "ye nāmadheyu mama kecidanusmaranti||10||",
    "337:83": "prakṣipta sāgarajale na marenti tatra",
    "337:84": "nadyāṃ na cohyati na dahyati cāgnimadhye|",
    "337:85": "sarve anartha na bhavantyapi cārthasiddhiḥ",
    "337:86": "nāmaṃ mamā anusmaritva muhūrtakaṃ pi||11||",
    "337:87": "haḍidaṇḍabandhanigaḍāśca tathā kudaṇḍā",
    "337:88": "avamānanā tatha vimānana ṭhambhanāśca|",
    "337:89": "ākrośatāḍanavibhartsanatarjanāśca",
    "337:90": "mama nāmadheyu smaramāṇa labhanti mokṣam||12||",
    "337:91": "ye vairiṇo vivarachidragaveṣiṇaśca",
    "337:92": "nityapraduṣṭamana ye ca avarṇavādī|",
    "337:93": "sahadarśanena tada maitramanā bhavanti",
    "337:94": "bheṣyanti varṇi śruta mahya smaritva nāma||13||",
    "337:95": "vetālamantratha kakhorda sadā prayuktā",
    "337:96": "ghātārtha teṣa ripavaḥ stimitā bhavanti|",
    "337:97": "teṣa śarīri na kramanti viṣā aśeṣā",
    "337:98": "ye nāmadheṣu mama kecidanusmaranti||14||",
    "337:99": "nāgendrārākṣasagaṇairgaruḍaiḥ piśācaiḥ",
    "337:100": "kumbhāṇḍapūtanaviheḍakaraudracittaiḥ|",
    "337:101": "ojoharairbhayakaraiḥ supināntare'pi",
    "337:102": "śāmyanti sarvi mama nāma anusmaritvā||15||",
    "337:103": "mātāpitāsuhṛdajñātikabāndhavehi",
    "337:104": "nāviprayogu na pi cāpriyasaṃprayogaḥ|",
    "337:105": "na dhanakṣayo nāpi upaiti daridrabhāvaṃ",
    "337:106": "nāmaṃ mamā anusaritva muhūrtakaṃ pi||16||",
    "337:107": "na ca gacchati cyuta ito narakaṃ avīciṃ",
    "337:108": "na tiraścayoni na ca preta na cākṣaṇāni|",
    "337:109": "deve manuṣya upapadyati śuddhasattvo",
    "337:110": "yo nāmadheyu mama kecidanusmaranti||17||",
    "337:111": "na ca andhakāṇabadhirā na pi carcigātrā",
    "337:112": "na ca raudra khañjā atha cāṭaka prekṣaṇīyā|",
    "337:113": "sarvendriyairavikalā bahukalpakoṭyo",
    "337:114": "bhontī narā mama smaritvana nāmadheyam||18||",
    "337:115": "avalokiteti mama te sugatiṃ vajranti",
    "337:116": "yo puṣpamuṣṭi mama okirate śarīre|",
    "337:117": "dhūpāṃśca dhūpayati yaśca dadāti chatraṃ",
    "337:118": "vistārikai puja karoti prasannacitto",
    "337:119": "mama buddhakṣetri sa ca bheṣyati dakṣiṇīyaḥ||19||",
    "337:120": "upapadyate itu cyavitvana śuddhasattvo",
    "337:121": "buddhāna saṃmukha daśaddiśi lokadhātau|",
    "337:122": "buddhāṃśca paśyati śṛṇoti ca teṣa dharmaṃ",
    "337:123": "ye nāmadheyu mama kecidanusmaranti||20||",
    "337:124": "ete tathānya kṣayituṃ nimituṃ na śakyā",
    "337:125": "yāvaccupāyi ahu sattva vinemi loke|",
    "337:126": "eko vimokṣa mama bhāvitu buddhaputra",
    "337:127": "nāhaṃ guṇān guṇadharāṇa vijāni sarvān||21||",
    "337:128": "aṣṭāpadākṛtu daśaddiśi lokadhātau",
    "337:129": "kalyāṇamitra samupāsita sūdhanena|",
    "337:130": "na ca tṛptu dharma śruṇamāṇu jinaurasānāṃ",
    "337:131": "kasmānna prīti bhavati śruṇamāna dharmam||22||",
    "337:132": "tena khalu punaḥ samayena ananyagāmī nāma bodhisattvaḥ pūrvasyāṃ diśi gaganatalenāgatya sahāyā lokadhātoścakravālaśikhare pratyaṣṭhāt|",
    "337:133": "samantarapratiṣṭhāpitau ca ananyagāminā bodhisattvena sahāyā lokadhātoścakravālaśikhare pādau,",
    "337:134": "tatkṣaṇādiyaṃ sahālokadhātuḥ ṣaḍvikāraṃ prākampata,",
    "337:135": "anekaratnamayī ca saṃsthitābhūt|",
    "337:136": "tathārūpā ca ananyagāminā bodhisattvena kāyāt prabhā pramuktā,",
    "337:137": "yayā prabhayā sarvacandrasūryaprabhā paryādattāḥ,",
    "337:138": "sarvadevanāgayakṣagandharvāsuragaruḍakinnaramahoragaśakrabrahmalokapālānāmagnimaṇijyotiṣāṃ ca prabhā jihmīkṛtāḥ,",
    "337:139": "sarvamahānarakāścāvabhāsitāḥ,",
    "337:140": "sarvatiryagyoniyamalokagatigahanaṃ cāvabhāsitam,",
    "337:141": "sarvāpāyaduḥkhāni ca tadanantaraṃ praśāntāni|",
    "337:142": "sarvasattvānāṃ ca kleśā na bādhante|",
    "337:143": "vividhaśokaśalyaduḥkhāni ca prasrabdhāni|",
    "337:144": "sarvaṃ cedaṃ buddhakṣetraṃ sarvaratnameghairabhipravarṣan sarvapuṣpadhūpagandhamālyavilepanacūrṇacīvaracchatradhvajapatākāvyūhasarvapūjāmeghairabhipravarṣan bhagavantamupasaṃkrāntaḥ|",
    "337:145": "sa cāsyāśrayaḥ sarvasattvabhavanapratibhāsaprāpto yathāśayasattvasaṃtoṣaṇābhimukhaḥ|",
    "337:146": "tasmiṃśca potalake parvate'valokiteśvarasya bodhisattvasyāntikamupasaṃkrāntaḥ saṃdṛśyate sma||",
    "337:147": "atha khalu avalokiteśvaro bodhisattvaḥ sudhanaṃ śreṣṭhidārakametadavocat-paśyasi tvaṃ kulaputra ananyagāminaṃ bodhisattvamiha parṣanmaṇḍale saṃprāptam?",
    "337:148": "āha-paśyāmi ārya|",
    "337:149": "āha-etaṃ kulaputra ananyagāminaṃ bodhisattvamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
    "337:150": "kathaṃ pratipattavyam||",
    "337:151": "atha khalu sudhanaḥ śreṣṭhidārako'valokiteśvarasya bodhisattvasya pādau śirasābhivandya avalokiteśvaraṃ bodhisattvamanekaśatasahasrakṛtvaḥ pradakṣiṇīkṛtya punaḥ punaravalokya avalokiteśvarasya bodhisattvasyāntikātprakrāntaḥ||28||"
}