{
  "S08n653:0": "atha ekonaviṃśaḥ paṭalavisaraḥ |",
  "S08n653:1": "atha khalu bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma ||",
  "S08n653:2": "asti mañjuśrīḥ ! tṛtīyamapi jyotiṣajñānaniyamaparivartaṃ bhāṣiṣye pūrvakaiḥ samyak sambuddhairbhāṣitaṃ cābhyanumoditaṃ ca tvadīyamantratantrārthakalpitam |",
  "S08n653:3": "śṛṇu sādhu ca suṣṭhu ca manasi kuru ||",
  "S08n653:4": "evamukte bhagavatā śākyamuninā mañjuśrīḥ kumārabhūto bodhisattvo mahāsattvaḥ utthāyāsanādekāṃśamuttarāsaṅgaṃ kṛtvā,",
  "S08n653:5": "dakṣiṇaṃ jānumaṇḍalaṃ pṛthivyāṃ pratiṣṭhāpya,",
  "S08n653:6": "yena bhagavāṃ,",
  "S08n653:7": "tenāñjaliṃ pragṛhya,",
  "S08n653:8": "bhagavantametadavocat |",
  "S08n653:9": "tat sādhu bhagavāṃ bhāṣatu jyotiṣajñānapaṭalavisaram |",
  "S08n653:10": "tad bhaviṣyati sattvānāmarthāya hitāya sukhāya |",
  "S08n653:11": "devamanuṣyāṇāṃ sarvamantracaryānupraviṣṭānāṃ ca sattvānāmanuttarāyāṃ samyak sambodho,",
  "S08n653:12": "abhiprasthitānāṃ ca,",
  "S08n653:13": "upāyakauśalyamantracaryā sukhena sādhayiṣyanti |",
  "S08n653:14": "sarvasattvānukūlaṃ yogavidhānakarmānukūlaṃ kālaniyamaniṣyanditakarmasvakatāṃ nakṣatravāragrahayonikṣetrarāśisamodayām |",
  "S08n653:15": "tad bhaviṣyati sukhasādhanopāyaṃ mantrānuvartanaṃ sukhavipākaṃ tad bhaviṣyati te bodhisattvānāṃ viṣpanditavikurvaṇa ṛddhyadhiṣṭhānam ||",
  "S08n653:16": "evamukte mañjuśriyā kumārabhūtena atha bhagavāṃ mañjuśriyaṃ kumārabhūtametadavocat |",
  "S08n653:17": "sādhu sādhu mañjuśrīḥ! yastathāgatametamarthaṃ paripṛcchase |",
  "S08n653:18": "tena hi śṛṇu sādhu ca suṣṭhu ca manasi kuru |",
  "S08n653:19": "bhāṣiṣye sarvasattvānāmarthāya ||",
  "S08n653:20": "evamukte mañjuśrīḥ kumārabhūto bhagavataścaraṇayornipatya,",
  "S08n653:21": "niṣaṇṇo dharmaśravaṇāya ||",
  "S08n653:22": "atha bhagavāṃ sarvāvantaṃ śuddhāvāsabhavanamābhayā sphuritvā,",
  "S08n653:23": "sarvabuddhāvalokanadyotanīṃ nāma samādhiṃ samāpadyate sma |",
  "S08n653:24": "samanantarasamāpannasya bhagavataḥ kāyānnīlapītāvadātamāñjiṣṭhasphaṭikavarṇādayo raśmayo niścaranti sma |",
  "S08n653:25": "nirgatya ca sattvānāṃ buddhakṣetrāṃ avabhāsya,",
  "S08n653:26": "sarvāṇi ca grahanakṣatrayoniṃ samāśrayarāśitārāṃ bhavanānyavabhāsya,",
  "S08n653:27": "gaganatalagatāṃ narakatiryakpretadevabhavanamanuṣyasarvasattvabhavanāni cāvabhāsya sarvaduḥkhāni ca pratiprasrabhya sarvasattvānāṃ punareva bhagavataḥ śākyamuneḥ kārye'ntarddhīyate sma ||",
  "S08n653:28": "atha bhagavān śākyamunistasmāt samādhervyutthāya sarvāṃ tāṃ nakṣatragraharāśidevasaṅghānāmantrayate sma |",
  "S08n653:29": "śṛṇvantu bhavantaḥ sarvanakṣatradevasaṅghāḥ ! yo hyasmin dharmavinaye mantracaryāyāṃ samanupraviṣṭa iha kalpavisare tat sādhayet sarvamantrāṇāṃ sarvadravyakarmavidhānādiṣu,",
  "S08n653:30": "na bhavadbhistatra vighnaṃ kartavyaṃ sarvaireva sannipatitaiḥ rakṣāvidhānasānnidhyaṃ kathayitavyam |",
  "S08n653:31": "yo hyenaṃ samayamatikramet,",
  "S08n653:32": "tasya yamāntakaḥ krodharājā sarvanakṣatragrahāṇāṃ tatkṣaṇādevamaparyantalokadhātusthitānāṃ sasutānāṃ sabāndhavāṃ sapārṣadānānayati sma,",
  "S08n653:33": "sarveṣāṃ ca mūrdhani sthitvā pādenākramya vividhāni krūrakarmaṛddhiprātihāryāṇi darśayati sma,",
  "S08n653:34": "buddhādhiṣṭhānena prāṇairviyojayati sma,",
  "S08n653:35": "samaye ca sthāpayati sma,",
  "S08n653:36": "vikṛtarūpamātmānaṃ darśayati sma,",
  "S08n653:37": "ante sarvabhūtayakṣarākṣasanakṣatragraharāśayo nisattvagaruḍamarutamahoragagaṇā sarvairbhītāstrastāḥ,",
  "S08n653:38": "tharatharāyamānāḥ,",
  "S08n653:39": "mahāvikrośaṃ kurvāṇaḥ bhagavataḥ pādayornipatya prakampyamānā evamāhuḥ - paritrāyasva bhagavan ! paritrāyasva |",
  "S08n653:40": "sugata anāthāḥ sma,",
  "S08n653:41": "atrāṇāḥ sma,",
  "S08n653:42": "mahākrodharāja bhayabhītā jīvitaṃ no bhagavān samanuprayacchāsmākam |",
  "S08n653:43": "ityevamuktvā tūṣṇīmbhūtāḥ pravepamānagātrāḥ ||",
  "S08n653:44": "atha bhagavān śākyamuniḥ |",
  "S08n653:45": "tāṃ nakṣatragrahasaṅghātāṃśca yakṣarākṣasapretapiśācamātaragaṇānāmantrayate sma |",
  "S08n653:46": "mā bhaiṣṭatha mārṣāḥ ! bho bhaiṣṭatha mārṣāḥ ! nāsti athāgatānāmantika upasaṅkrāntānāṃ bhayaṃ vā maraṇaṃ vā |",
  "S08n653:47": "sarvaduḥkhā nivāryo hi mārṣāḥ ! buddhaṃ śaraṇaṃ gacched,",
  "S08n653:48": "vipadānāmagryaṃ dharmaṃ śaraṇaṃ gacched,",
  "S08n653:49": "virāgāṇāmagryaṃ saṅghaṃ śaraṇaṃ gacched,",
  "S08n653:50": "gaṇānāmagryaṃ na tasya bhavati lomaharṣam |",
  "S08n653:51": "vāñchanti tattvo vākaḥ punarvādo mṛtyubhayaṃ sarvabhayaduḥkhebhyo mukta eva draṣṭavyaḥ |",
  "S08n653:52": "sarvasāṃsārikaṃ bhayaṃ na kadācid vidyate |",
  "S08n653:53": "duḥkhopaśamaṃ śāntiṃ nijvaraṃ sanniyataṃ bodhiparāyaṇaṃ padamavāpnuyāditi ||",
  "S08n653:54": "atha tatkṣaṇādeva bhagavatā teṣāṃ sarvaduḥkhāni ṛddhyā pratipramugdhānīti yamāntakaśca krodharājā bhagavataścaraṇayornipatya,",
  "S08n653:55": "mañjuśriyasya kumārabhūtasya samīpe sanniṣaṇṇo dharmaśravaṇāya ||",
  "S08n653:56": "sarve ca te grahanakṣatragaṇāḥ sarvaduḥkhāni ca pratiprasrabhyante sma |",
  "S08n653:57": "sarvaśca ketavo praśāntā niṣaṇṇāśca dharmaśravaṇāya svasthībhūtā ekāgramanaso bhagavantaṃ vyavalokamānā vismayotphullanayanā + dvilpamanasaśca saṃvṛttā abhūvaṃ ||",
  "S08n653:58": "atha bhagavatā lokānukampārthaṃ tathā tathā dharmadeśanā kṛtā caturāryasatyasamprayuktā yathā yathā taiḥ sattvaiḥ kaiścit satyāni dṛṣṭāni kaiścidarhatvaṃ kṛtam,",
  "S08n653:59": "kaiścit pratyekabodhaḥ,",
  "S08n653:60": "kaiścidanuttarāyāṃ samyak sambodhau cittānyutpāditāni,",
  "S08n653:61": "sarvaṃ ca niyatāvyākṛtānuttarāyāṃ samyak sambodhau,",
  "S08n653:62": "sarvaiśca pithitānyapāpadurgativinipātāni devamanuṣyopapattau dvārāṇyutpāditāni,",
  "S08n653:63": "svargārgalamapāvṛtam |",
  "S08n653:64": "sarve ca samayamadhitiṣṭhanti ||",
  "S08n653:65": "atha bhagavān śākyamunisteṣāmanuśayaṃ jñātvā,",
  "S08n653:66": "vinayakālasamayamanantarameva teṣāṃ vinītāṃ sattvāṃ jñātvā,",
  "S08n653:67": "dharmaṃ bhāṣate sma ||",
  "S08n653:68": "ariduḥkhasamākrāntaṃ doṣajaṃ vinidhāśrayam |",
  "S08n653:69": "abhāvo devagaṇāḥ sarve pṛjyante śāsane iha ||",
  "S08n653:70": "ārabhadhvaṃ paraṃ vīryaṃ bodhisopānahetukam |",
  "S08n653:71": "prāpnuyādeva saṅghātāḥ śāntanijvaramālayam ||",
  "S08n653:72": "aśokaṃ virajaṃ kṣemaṃ nirvāṇaṃ vāpi naiṣṭhikam |",
  "S08n653:73": "nirmalaṃ gaganatulyākhyaṃ abhāvaṃ tu svabhāvikam ||",
  "S08n653:74": "paraṃ prāpsyathāninditaṃ divyaṃ sujuṣṭamanāvṛtam |",
  "S08n653:75": "anityaduḥkhaśūnyārthamanātmaṃ tu samoditam ||",
  "S08n653:76": "bhāvayanto divā sarvaṃ prāpsyante caiva naiṣṭhikamiti |",
  "S08n653:77": "mantratantrābhidhānena caryā caiva sukhodayā ||",
  "S08n653:78": "kathitā jinavaraiḥ śreṣṭhā mantrasiddhirudāhṛtā |",
  "S08n653:79": "upāyaṃ sattvānāṃ agre niyogenaiva dhīmataiḥ ||",
  "S08n653:80": "kathitā mantrasiddhistu phalakāle samodaye |",
  "S08n653:81": "vicitraṃ karmaṇāṃ jāti vicitreva yojitā ||",
  "S08n653:82": "vicitrā karmataḥ siddhirvicitraṃ karmayonijam |",
  "S08n653:83": "vicitrā citrarūpeṇa mantrairebhirniyojitā ||",
  "S08n653:84": "vicitrārthāḥ karmavistarā vicitraṃ karma ucyate |",
  "S08n653:85": "karma cintyā tathā citraṃ acintyaṃ cāpi cintitam ||",
  "S08n653:86": "tasmāt prārambhanmantrī mantracitreṣu puṣkalām |",
  "S08n653:87": "rāśayaḥ kathitāścitrā teṣu jātā narā sadā ||",
  "S08n653:88": "sadevāsuramukhyāstu vividhā prāṇivihaṅgamā |",
  "S08n653:89": "teṣāṃ ca yāni cihnāni tāni siddhiṣu yojayet ||",
  "S08n653:90": "meṣarāśau tathā jātaḥ manujā vā divaukasā |",
  "S08n653:91": "bahvapatyo bahubhāṣyo surūpaścāpi jāyate ||",
  "S08n653:92": "vaṇik śīlī tathā śūraḥ manujaḥ strīṣu varṇitaḥ |",
  "S08n653:93": "vakro lubdhacittaśca bhūpatirgṛhasevinaḥ ||",
  "S08n653:94": "tatrasthaścandramā proktaḥ sarvakarme prayojayet |",
  "S08n653:95": "ādityo yadi dṛśyeta meparāśisamāśritaḥ ||",
  "S08n653:96": "tatra karma sadā siddhi krūrakarmasuyojitām |",
  "S08n653:97": "yānaṃ gamanaṃ caiva āsanaṃ śayanaṃ sadā ||",
  "S08n653:98": "na bhajet tantramantrajño viruddhā sarvayogibhiḥ |",
  "S08n653:99": "tatra jātaḥ sadā martyo mantraṃ deyābhicārukam ||",
  "S08n653:100": "vṛṣarāśau tadā jāto manujo bhogavānsadā |",
  "S08n653:101": "strīṣu kāntaḥ sadā lubdhaḥ dharmādharmavicārakaḥ ||",
  "S08n653:102": "grāmyasevī sadādhyakṣo devarāṅgāni bodhatām |",
  "S08n653:103": "tatrasthaścandramā jāto dhārmiko'sau sureśvaraḥ ||",
  "S08n653:104": "bhavet tasya cittaṃ vai rājyamāśrayatā sadā |",
  "S08n653:105": "tasya mantrā sadā deyā caityā jinabhāṣitaḥ ||",
  "S08n653:106": "tena candrārthayuktenarāśrayo'rthanibodhitāḥ |",
  "S08n653:107": "gamanāgamanaṃ karma smaśrukarma ca yuktimām ||",
  "S08n653:108": "ācared grahakarmāṇi na kuryādyābhicārukam |",
  "S08n653:109": "sarvakarmasamudyogaṃ mantrasiddhisukhodayam ||",
  "S08n653:110": "ālikhenmaṇḍalādīnāṃ buddhabimbāṃśca kārayet |",
  "S08n653:111": "siddhadravyasurāśreṣṭā sādhyamānā divaukasā ||",
  "S08n653:112": "sidhyante mantribhiryuktā nakṣatreṣveva risiṣu |",
  "S08n653:113": "mithunāyāṃ yadā jāto mānuṣo'tha divaukasaḥ ||",
  "S08n653:114": "teṣāṃ ca gaticihnāni siddhikālaṃ nibodhatām |",
  "S08n653:115": "āḍhyo udyuktacittaśca śaṭho mūrkho'tha jāyate ||",
  "S08n653:116": "tatrastho yadi vikhyātaḥ nakṣatrā niśi bhūṣaṇam |",
  "S08n653:117": "tataḥ kānto kavenmartyo bandhūnāṃ vallabhaḥ sadā ||",
  "S08n653:118": "dhanāḍhyo yuktimantaśca maheśākhyo'tha jāyate |",
  "S08n653:119": "śeṣai grahaiḥ krūraistu vividhaiścāpi kutsitaiḥ ||",
  "S08n653:120": "jāyate dhūrttarāgārttaḥ vyādhibhiśca samākulaḥ |",
  "S08n653:121": "nedadyustasya mantrā vai śāntikaṃ pauṣṭikaṃ param ||",
  "S08n653:122": "kṣudrāṃ kaśmalāṃścaiva kravyādāṃ piśitāśinām |",
  "S08n653:123": "krūrai grahamukhyaistu darśanāśca bhavet sadā ||",
  "S08n653:124": "eteṣāṃ mantrasidhyarthaṃ krūrakarmeṣu yojaye |",
  "S08n653:125": "niṣiaddhaṃ gamanaṃ tatra agrapañcavivarjitam ||",
  "S08n653:126": "gamanāgamanayostatra na siddhiḥ sarvakarmasu |",
  "S08n653:127": "kṣudrakarma tathā teṣāṃ dadyaḥ sarvato jānā ||",
  "S08n653:128": "sitākhyau grahamukhyau tau pātakau dve pare'parau |",
  "S08n653:129": "caturthā grahamukhyānāṃ darśanaṃ śreyasodbhavam ||",
  "S08n653:130": "ubhau raktau ubhau kṛṣṇau darśanaṃ krūrakarmiṇām |",
  "S08n653:131": "sitau śuklendumukhyau tau pītakau budhabṛhaspatau ||",
  "S08n653:132": "arkāṅgārakaścaiva raktau tau diśi bhūmijau |",
  "S08n653:133": "ṣaṇḍo rāho tathā kṛṣṇau vicitrā śeṣakā grahā ||",
  "S08n653:134": "nānāgrahagṛhā proktā vicitrā dhātusubhūṣitāḥ |",
  "S08n653:135": "vicitrākṛtayaḥ kecid vicitrapraharaṇodyatā ||",
  "S08n653:136": "nānādhātugaṇādhyakṣā nānāṛṣipurātanai |",
  "S08n653:137": "śiṣyante grahāṇāṃ sarvaṃ apsarābhiśca kinnaraiḥ |",
  "S08n653:138": "gaganasthā varṇato yātā gatiyonividitā |",
  "S08n653:139": "antarīkṣacarāḥ sarve nakṣatraiḥ sahacāriṇaḥ ||",
  "S08n653:140": "vyomni dhānasamāyātā vicitrā gaticeṣṭitā |",
  "S08n653:141": "maharddhikā prabhāvataḥ gatyā rūpaveṣasamāśrayāt ||",
  "S08n653:142": "kathitā munivaraiḥ sarvaiḥ karmatattvārthayojitāḥ |",
  "S08n653:143": "caturthe'hani saṃyuktāścatuḥsattvaniyojitāḥ ||",
  "S08n653:144": "catvāro grahavarā proktā sito pīto'rthasādhakāḥ |",
  "S08n653:145": "śeṣāḥ krūrakarmasu raktau kṛṣṇau ca yojitau ||",
  "S08n653:146": "nācaret sarvakarmāṇi śāntikāni viśeṣataḥ |",
  "S08n653:147": "kṛṣṇaraktau grahau hyetau tithau cāpi caturdaśī ||",
  "S08n653:148": "nācaret sarvakāryāṇi kṣudrakarmāṇi sādhayet |",
  "S08n653:149": "mānuṣe sādhayedarthī gaṇanāme śubhodayām ||",
  "S08n653:150": "taireva kārayet kṣipraṃ āsanaṃ śayanaṃ sadā |",
  "S08n653:151": "mandiraṃ ca viśeddhīmāṃ sarvadurgāṇi kārayet ||",
  "S08n653:152": "karkaṭarāśijātastho dṛśyate manujāḥ śubhaḥ |",
  "S08n653:153": "śāstā ca bhavet kṣipraṃ rājānaścakravartinaḥ ||",
  "S08n653:154": "bhavante janmino bodho pūrvakarmasamudbhavaiḥ |",
  "S08n653:155": "śukrendragrahamukhyānāṃ darśanaṃ caiva jāyatām ||",
  "S08n653:156": "śubhe'hani śubhe deśe bodhisattva ajāyata |",
  "S08n653:157": "puṣyanakṣatrayogena jāyante marupūjitā ||",
  "S08n653:158": "buddhāstrailokyaguravo'nye'pi maharddhikāḥ |",
  "S08n653:159": "rājyakarttā nikṛntā ca bahuprāṇinarādhipāḥ ||",
  "S08n653:160": "jāyante vividhā loke śanyarkāṅgāracihnitāḥ |",
  "S08n653:161": "kecijjanabhūyiṣṭhā martyā karmaparāyaṇā ||",
  "S08n653:162": "jāyante vividhācārā puṣye jātāpi te sadā |",
  "S08n653:163": "tasmāt karmaphalaṃ viddhi gatimātmānaceṣṭitā ||",
  "S08n653:164": "kevalaṃ tu sadācārā grahakarmaniyojitā |",
  "S08n653:165": "lokadharmānapekṣeha nirdiśanti tathā jināḥ ||",
  "S08n653:166": "karma lokavaicitryaṃ lokadhātusamādhijam |",
  "S08n653:167": "bhājanaṃ sarvalokanāmāśrayodbhavasambhavam ||",
  "S08n653:168": "vicitraṃ kathitaṃ loke surāḥ ! śreṣṭhāṃ nibodhatām |",
  "S08n653:169": "karmajaṃ hi purā pyāsī kathayāmāsa vatsalaḥ ||",
  "S08n653:170": "sattvasādhāraṇā dhīmāṃ bodhisattvo maharddhikaḥ |",
  "S08n653:171": "mañjughoṣastadā vavre sattvānāṃ hitakāmyayā ||",
  "S08n653:172": "karmajaṃ kathitaṃ sarvaṃ mantratantrasavistaram |",
  "S08n653:173": "eṣo vaḥ surāḥ sarve dharmo hyekena yaḥ sadā ||",
  "S08n653:174": "karkaṭo rāśijātasya dadyānmantraṃ tu pauṣṭikam |",
  "S08n653:175": "tataḥ pareṇa siṃhasya rāśirdṛśyati mānavām ||",
  "S08n653:176": "siṃhajāto bhavenmartya aśūn lubdha eva tu |",
  "S08n653:177": "strīśaṭho māṃsabhojī syād girikandaravāsinaḥ ||",
  "S08n653:178": "senāpatya tathā nityaṃ kārayecca vasundharām |",
  "S08n653:179": "mahīpālo mahādhyakṣaḥ krūrakarmā sadā śuciḥ ||",
  "S08n653:180": "kṛtaghnaḥ kṛtamantraśca pāpakarmasadārataḥ |",
  "S08n653:181": "mitradrohī sadā lubdhaḥ śaṭhaścaivamajāyata ||",
  "S08n653:182": "grahaiścāpi sadā dṛṣṭā sitaiḥ pītaiśca dhīmataiḥ |",
  "S08n653:183": "jāyate dhārmikastatra kṛṣṇaiścāpi śaṭhaḥ smṛtaḥ ||",
  "S08n653:184": "tatra karma samuddiṣṭaṃ pauṣṭikaṃ siddhilipsitām |",
  "S08n653:185": "uttiṣṭhaṃ khecaraṃ cāpi atimānasamodgatam ||",
  "S08n653:186": "nānyaṃ karma samudvetaṃ samānaṃ cāpi varjayet |",
  "S08n653:187": "tataḥ pareṇa siṃhasya kanyarāśiriti smṛtaḥ ||",
  "S08n653:188": "tatra jāto bhaveddhūrtastaskaraḥ kṛpaṇaḥ śaṭhaḥ |",
  "S08n653:189": "strīṣu kāntaḥ sadā lubdhaḥ krūraḥ sāhasikaḥ sadā ||",
  "S08n653:190": "mūrkhaḥ paradārī ca stabdho mānonnataḥ sadā |",
  "S08n653:191": "śubhanakṣatravāreṇa śubhadṛṣṭigrahoditaiḥ ||",
  "S08n653:192": "pītaśuklairgrahairdṛṣṭā jāyante ca mahādhanāḥ |",
  "S08n653:193": "śuddhamantraḥ sadā dhīmān śucivṛttisamāśraye ||",
  "S08n653:194": "sambhūtā mantratantrāśca sādhayet mahītale |",
  "S08n653:195": "kṣipramarthakarā ye tu puṣṭyarthā ye tu kīrtitā ||",
  "S08n653:196": "sādhayenmantravit sarvāṃ jināṅgīkulayorapi |",
  "S08n653:197": "jinendramukhyā ye mantrā bahudhā cāpi kīrtitā ||",
  "S08n653:198": "sādhayenmantravit sarvāṃ rāśyartheṣveva jātiṣu |",
  "S08n653:199": "tataḥ pareṇa bhaved rāśiḥ tulānāmani kīrtitā ||",
  "S08n653:200": "prasiddhāṃ karmabhūyiṣṭhāṃ tannāsevet tadāśritām |",
  "S08n653:201": "tulāyāṃ jāyate dhīmānmantrasiddhiṣu yojitaḥ ||",
  "S08n653:202": "na kārayet sādhanāṃ sarvāṃ uttiṣṭhaṃ bhūnibandhanām |",
  "S08n653:203": "sarvamantraprasiddhyarthaṃ gatiyoniṣu ācaret ||",
  "S08n653:204": "dhūrtaḥ kṛpaṇo lubdhaḥ matsarī caiva jāyate |",
  "S08n653:205": "tulāyāṃ rāśijātastho dṛśyate ca sadā rataḥ ||",
  "S08n653:206": "taṃ kuryāt sadā mantrī tasmiṃ rāśau samāsṛtaḥ |",
  "S08n653:207": "yaṃ na cācakṣate loke bhūmirarthārthasampadām ||",
  "S08n653:208": "grahamukhye tadā jāto pītaiḥ śuklaiśca sarvataḥ |",
  "S08n653:209": "na bhajenmantrasiddhiṃ ca yatnarakṣārthasampade ||",
  "S08n653:210": "kṣaṇamātre tathā sarvaṃ sādhyantaṃ niyojitaiḥ |",
  "S08n653:211": "śubhairgrahairyadā dṛṣṭaḥ pītaiḥ śuklaiśca sarvataḥ ||",
  "S08n653:212": "mahātmā jāyate śūraḥ dhārmiko'tha narādhipaḥ |",
  "S08n653:213": "krūratarairgrahairdṛṣṭaḥ śanyarkāṅgārasiṃhajaiḥ ||",
  "S08n653:214": "tulāyā jātarāśyarthaḥ matsaro bhavate pumāṃ |",
  "S08n653:215": "bahurogo daridraśca vyādhirogārtasamudbhavam ||",
  "S08n653:216": "pracaṇḍaḥ sarvakarmeṣu krūraḥ sāhasikaḥ sadā |",
  "S08n653:217": "na bhajecchāntikarmāṇi jinatattvāṅgabhāṣitam ||",
  "S08n653:218": "raudraṃ kurute karmāṃ vajriṇe samudayoditām |",
  "S08n653:219": "ābhicārukakarmāṇi nānāyuddhakṛtāni tu ||",
  "S08n653:220": "tasmiṃ rāśau sadā tatra kule tatra samudbhave |",
  "S08n653:221": "kutsitā jinavaraiḥ karma siddhimāyāti tatra tu ||",
  "S08n653:222": "pradhānaguṇavistāraṃ prabhāvaṃ cāpi varjayet |",
  "S08n653:223": "pravāsagamanaṃ caiva nācareddiśi māśujam ||",
  "S08n653:224": "mandaraṃ vāhanaṃ cāpi sattvadhātukṛtākṛtam |",
  "S08n653:225": "nācaret sarvakarmāṇi tasmiṃ rāśau divākare ||",
  "S08n653:226": "vṛścikāttu samutpāde sattvayoni samāśrayet |",
  "S08n653:227": "bhavate liṅgavaicitryaṃ kathyamānaṃ nibodhatām ||",
  "S08n653:228": "tīvraḥ sāhasikaḥ krūro durdharṣo mānadarpitaḥ |",
  "S08n653:229": "vakro lubdhastathā martyo jāyate vasudhātale ||",
  "S08n653:230": "prājño dhārmiko vidvān vakraścaiva durāsadaḥ |",
  "S08n653:231": "strīṣu kānto bhavenmartyaḥ kṛtajño dṛḍhaparākramaḥ ||",
  "S08n653:232": "tantramantrasadodyuktaḥ sevāyāṃ gurupūjakaḥ |",
  "S08n653:233": "darśanaṃ grahamukhyānāṃ śukracandrabudho guruḥ ||",
  "S08n653:234": "praśastaṃ śreyasaṃ lakṣyaṃ āyurārogyavarddhanam |",
  "S08n653:235": "teṣāṃ darśanasiddhyarthaṃ mantriṇāmūrdhvasādhane ||",
  "S08n653:236": "śanyarkāṅgārakau rāhuḥ paśyati taṃ naraṃ yadā |",
  "S08n653:237": "krūraḥ sāhasiko vakro jāyate raudrakarmakṛt ||",
  "S08n653:238": "teṣāṃ ca vajriṇe mantrāḥ siddhyante krūrakarmiṇām |",
  "S08n653:239": "nāgacchet sarvato martyo dineṣveva sukutsitaiḥ ||",
  "S08n653:240": "tataḥ pareṇa dhanvākhyaṃ rāśimuktaṃ tathāgataiḥ |",
  "S08n653:241": "jāyante bahudhā martyā gatideśasamāśrayāt ||",
  "S08n653:242": "ante ca śobhanāḥ sarve bālyā duḥkhabhāginaḥ |",
  "S08n653:243": "yathāvibhāganirdeśā āyuṣaḥ parikīrtitāḥ ||",
  "S08n653:244": "tathā dhanārthaniṣpattiṃ vāciṣye arthasampadām |",
  "S08n653:245": "svayoniṃ nāśayennityaṃ parayoniṃ vivarddhayet ||",
  "S08n653:246": "vahapatyo bahubhāṣya bahurāgaratipriyaḥ |",
  "S08n653:247": "asaṃyato bhavenmartyaḥ dhanūrāśisamāśrayāt ||",
  "S08n653:248": "prabhuḥ śrīmāṃ sadā dakṣo dhārmiko vāpi jāyate |",
  "S08n653:249": "darśanaṃ yadi mukhyānāṃ grahāṇāṃ sitapītakām ||",
  "S08n653:250": "teṣāmācarenmantrā nānāpraharaṇodbhavām |",
  "S08n653:251": "nānāśastraphalā vāpi vastrabhūṣaṇavāhanā ||",
  "S08n653:252": "nānādhātukṛtāṃścaiva nānādhātuphalodbhavām |",
  "S08n653:253": "siddhyante tasya mantraṃ vai munijuṣṭāṅgasambhavā ||",
  "S08n653:254": "tataḥ pareṇa karmāṇi sarvadravyaistu kārayet |",
  "S08n653:255": "prasavet sarvato mantrī gatideśaniratyayām ||",
  "S08n653:256": "svālayaṃ vāhanam cāpi svasutāṃ ca niveśanam |",
  "S08n653:257": "bhuṣajaṃ sarvamiṣṭaṃ tu mahārthaṃ cordhvagāminam ||",
  "S08n653:258": "siddhaye tasya muktātmā kṣiprameva kare sthitā |",
  "S08n653:259": "tataḥ pareṇa rāśyāyāṃ makarastho dṛśyate sama ||",
  "S08n653:260": "teṣu jātaḥ sadā martyaḥ liṅgairetairhi lakṣayet |",
  "S08n653:261": "mātṛbhakto pitṛbhaktaśca khyāto bahumataḥ prabhuḥ ||",
  "S08n653:262": "duḥsahaḥ sarvaduḥkhānāmāḍhyo'pi dhanasañcakaḥ |",
  "S08n653:263": "kṛpaṇo lubdhacittaśca śaṭhaścaivamajāyata ||",
  "S08n653:264": "śukrendragrahadṛṣṭānāṃ sarvasampatti jāyate |",
  "S08n653:265": "kṛṣṇaraktagrahā ye tu krūrakarmā tu pūrvavat ||",
  "S08n653:266": "nāgacchet tatra mantrajñaḥ vidiśāṃ caiva sarvataḥ |",
  "S08n653:267": "duṣṭāṃ sādhayet karmāṃ aniṣṭaṃ caiva varjayet ||",
  "S08n653:268": "vamanagamanaṃ caiva uttarāṃ diśimāśrayet |",
  "S08n653:269": "mahāsamudrārthagatāṃ dravyāṃ nauyānamāviśet ||",
  "S08n653:270": "prāpnuyāt sampadāṃ tatra nimnamādhyakṣadeśajam |",
  "S08n653:271": "tataḥ pareṇa kumbheti makarāt samuditāt paraḥ ||",
  "S08n653:272": "kumbharāśisamākhyeyā sattvajātāśrayā sadā |",
  "S08n653:273": "bahudhā bahuliṅgāstu kathitā te narottamaiḥ ||",
  "S08n653:274": "vicitrā citrarūpāstu varṇajātisamāśrayāt |",
  "S08n653:275": "śyāmavarṇo viśālākṣo jāyante bahumatā narāḥ ||",
  "S08n653:276": "maithunāśaktavaste tu grāmyadharmārthacintakāḥ |",
  "S08n653:277": "kṛtajñā dhārmikā proktā mantrajāḥ kumbharāśayaḥ ||",
  "S08n653:278": "śuklapītā grahā dṛṣṭā loke'smin samprapūjitāḥ |",
  "S08n653:279": "kṛṣṇaraktā grahā ye tu dṛṣṭajātisamodayā ||",
  "S08n653:280": "vyaṅgā kṛpaṇayo mūrkhā capalāḥ taskarāvahā |",
  "S08n653:281": "bahurogā daridrāśca jāyante mānavā sadā ||",
  "S08n653:282": "teṣāṃ na kārayet karma uttamaṃ munipūjitam |",
  "S08n653:283": "aṅgārthasambhavā yena dadyuḥ sarvakarmasu ||",
  "S08n653:284": "na gacchet prāpya tīrāntaṃ ato naivāpi varṇitam |",
  "S08n653:285": "kuryāt vajrakule karma mantrasiddhililipsayā ||",
  "S08n653:286": "krūraṃ krūrakarmāntaṃ sphaṭ huṅkārabhūṣitam |",
  "S08n653:287": "mantraṃ sādhayeccātra krodharājasuyojitam ||",
  "S08n653:288": "siddhyante pāpakarmāstu raudrakarmāsu yojitā |",
  "S08n653:289": "tataḥ pareṇa mīneti rāśiruktā tathāgataiḥ ||",
  "S08n653:290": "tatrasthā mānavāḥ sarve dṛśyante bahuliṅginaḥ |",
  "S08n653:291": "mīnarāśisamājātā rūpāṇyetāni samudbhavaiḥ ||",
  "S08n653:292": "prabhurmānadhīḥ śrīmāṃ bhogasampacchatānvitaḥ |",
  "S08n653:293": "prabhavaḥ sarvalokānāṃ jāyate'sau mahītale ||",
  "S08n653:294": "kṣipramarthakaro dhīmāṃ narādhipo'tha ajāyata |",
  "S08n653:295": "śukrendudarśanājjātaḥ bhavelloke narottamaḥ ||",
  "S08n653:296": "darśanād budhajīvānāṃ dhanāḍhyo'thamajāyata |",
  "S08n653:297": "prāṃśumūrttirviśālākṣaḥ strīṣu kānto bhavet sadā ||",
  "S08n653:298": "bahvamitro narādhyakṣaḥ kuṭilaścaivamajāyata |",
  "S08n653:299": "bahumitro'tha śukraśca jāyate mitravatsalaḥ ||",
  "S08n653:300": "tataḥ pareṇa krūro vai grahamukhyo divākaraḥ |",
  "S08n653:301": "paśyate yadyasau martyān śanirāhusu bhūmijā ||",
  "S08n653:302": "tadā kaṣṭamiti dhvajaḥ krūraścaiva jāyate |",
  "S08n653:303": "pūrvavat kathitā hyete grahāḥ kṛṣṇāntaśuklayoḥ |",
  "S08n653:304": "kuryāt sarvakarmāṇi mīnarāśisamāśrayāḥ |",
  "S08n653:305": "tatrasthaścandramāṃ paśyet sarvāṃścaiva sādhayet ||",
  "S08n653:306": "ataḥ pareṇa rāśīnāṃ gajamānuṣamānuṣām |",
  "S08n653:307": "gandharvā rākṣasā garuḍāścāpi pannagāḥ ||",
  "S08n653:308": "teṣāṃ svarūpato jātigatideśamacihnitaḥ |",
  "S08n653:309": "manā udbhavasteṣāṃ liṅgairevaistu lakṣayet ||",
  "S08n653:310": "yathā sattvaprakṛtiśca tathā liṅgaṃ vibhāṣyate |",
  "S08n653:311": "svamantrā bhāṣitā hyetaiḥ teṣāṃ caiva niyojayet ||",
  "S08n653:312": "rāśayaḥ kathitā loke dvādaśaiva gaṇodbhavāḥ |",
  "S08n653:313": "gaṇitā grahamukhyaistu nakṣatraistu niyojitāḥ ||",
  "S08n653:314": "saṃkṣepāt kathitā hyete kathyamānātivistarā |",
  "S08n653:315": "mānuṣāṇāṃ tadā cakre nakṣatre grahamaṇḍalaiḥ ||",
  "S08n653:316": "ata ūrdhvaṃ tu devānāṃ ṛṣīṇāṃ ca maharddhikam |",
  "S08n653:317": "jñānaṃ pravarttate tatra etanmānuṣaceṣṭitam ||",
  "S08n653:318": "acintyā buddhadharmāṇāṃ jñānadṛṣṭi narottamām |",
  "S08n653:319": "sādhayet sarvamantrajñaḥ rāśijātau samudbhavā ||",
  "S08n653:320": "+ ranakṣatrāṃ tithayo nityaṃ śuklapakṣe samācaret |",
  "S08n653:321": "siddhisteṣu sadā proktā kṛṣṇe kṛṣṇakarmiṇām ||",
  "S08n653:322": "grahaiḥ sitaiḥ pītaiḥ dinaiścaiva samācaret |",
  "S08n653:323": "śuklapūrṇagatā candre paurṇamāsyeṣu yojayet ||",
  "S08n653:324": "pratipacchuklapakṣe tu tṛtīye caiva rocayet |",
  "S08n653:325": "pañcamī saptamī caiva daśamyekādaśodbhavām ||",
  "S08n653:326": "trayodaśyāṃ tathā śukle sarvakarmāṇi ācaret |",
  "S08n653:327": "puṣṭyarthaṃ śāntiyogaṃ ca gamanāgamanaṃ śubhāśubham ||",
  "S08n653:328": "ālokhyā mantratantrasthaṃ nṛtyagītaratiḥ sadā |",
  "S08n653:329": "bhūṣaṇaṃ yānamāvāsaṃ kṣurakarmaṃ ca dhīmatā ||",
  "S08n653:330": "prayoktāḥ sarvato vidvāṃ martyaiścāpi śrīmataiḥ |",
  "S08n653:331": "bhogasampatsadāsiddhiriṣṭasattvasamāgamam ||",
  "S08n653:332": "nirdiṣṭaṃ munimukhyaistu anya anyakarmāṇi anyataḥ |",
  "S08n653:333": "dhanārthibhiḥ śrīmataiḥ kṣipraṃ kuryānmantrārthasādhanam ||",
  "S08n653:334": "+ + + + + + + + + candraśukragururbudhaiḥ |",
  "S08n653:335": "vārairgrahavarairdivyaiḥ supūjitaiḥ śucimaṅgalaiḥ ||",
  "S08n653:336": "tithiyuktaiḥ samāsena nirdiṣṭaiścāpi bhāvayet |",
  "S08n653:337": "ghorairghorarūpaistu grahairmantraistithibhiḥ sadā ||",
  "S08n653:338": "ācared raudrakarmāṇi kṛṣṇe kṛṣṇakarmiṇām |",
  "S08n653:339": "gatideśasamāsaṃ ca yuktimantrārthasādhane ||",
  "S08n653:340": "grahā rāśyarthanakṣatrā tithayaśca samoditā |",
  "S08n653:341": "karmasiddhiprabhāvaṃ ca niyamaṃ sarvakarmasu || iti |",
  "S08n653:342": "bodhisattvapiṭakāvatasaṃkānmahāyānavaipulyasūtrād āryamañjuśriyamūlakalpāt saptadaśamaḥ paṭalavisarāt tṛtīyo jyotiṣajñānapaṭalavisaraḥ parisamāpta iti |"
}