{
  "SA20n1359:0": "viṃśatitamaekaviṃśatitamaścādhikāraḥ",
  "SA20n1359:1": "liṅgavibhāge dvau ślokau |",
  "SA20n1359:2": "anukampā priyākhyānaṃ dhīratā muktahastatā |",
  "SA20n1359:3": "gambhīrasaṃdhinirmokṣo liṅgānyetāni dhīmatāṃ ||1 ||",
  "SA20n1359:4": "parigrahe 'dhimuktyāptāvakhede dvayasaṃgrahe |",
  "SA20n1359:5": "āśayācca prayogācca vijñeyaṃ liṅgapañcakaṃ ||2 ||",
  "SA20n1359:6": "bodhisatvā hi satataṃ bhavantaścakravartinaḥ |",
  "SA20n1359:7": "prakurvanti hi satvārthaṃ gṛhiṇaḥ sarvajanmasu ||3 ||",
  "SA20n1359:8": "ādānalabdhā pravrajyā dharmatopagatā parā |",
  "SA20n1359:9": "nidarśikā ca pravrajayā dhīmatāṃ sarvabhūmiṣu ||4 ||",
  "SA20n1359:10": "aprameyairguṇairyuktaḥ pakṣaḥ pravrajitasya tu |",
  "SA20n1359:11": "gṛhiṇo bodhisatvāddhi yatistasmādviśiṣyate ||5 ||",
  "SA20n1359:12": "paratreṣṭaphalecchā ca śubhavṛttāvihaiva ca |",
  "SA20n1359:13": "nirvāṇecchā ca dhīrāṇāṃ satveṣvāśaya iṣyate |",
  "SA20n1359:14": "aśuddhaśca viśuddhaśca suviśuddhaḥ sarvabhūmiṣu ||6 ||",
  "SA20n1359:15": "praṇidhānātsamāccittādādhipatyātparigrahaḥ |",
  "SA20n1359:16": "gaṇasya karṣaṇatvācca dhīmatāṃ sarvabhūmiṣu ||7 ||",
  "SA20n1359:17": "karmaṇaścādhipatyena praṇidhānasya cāparā |",
  "SA20n1359:18": "samādheśca vibhutvasya cotpattirdhīmatāṃ matā ||8 ||",
  "SA20n1359:19": "lakṣaṇātpudgagalācchikṣāskandhaniṣpattiliṅgataḥ |",
  "SA20n1359:20": "nirukteḥ prāptitaścaiva vihāro bhūmireva ca ||9 ||",
  "SA20n1359:21": "śūnyatā paramātmasya karmānāśe vyavasthitiḥ |",
  "SA20n1359:22": "vihṛtya sasukhairdhyānairjanma kāme tataḥ param ||10 ||",
  "SA20n1359:23": "tataśca bodhipakṣāṇāṃ saṃsāre pariṇāmanā |",
  "SA20n1359:24": "vinā ca cittasaṃkleśaṃ satvānāṃ paripācanā ||11 ||",
  "SA20n1359:25": "upapattau ca saṃcitya saṃkleśasyānurakṣaṇā |",
  "SA20n1359:26": "ekāyanapathaśliṣṭā 'nimittaikāntikaḥ pathaḥ ||12 ||",
  "SA20n1359:27": "animitte 'pyanābhogaḥ kṣetrasya ca viśodhanā |",
  "SA20n1359:28": "satvapākasya niṣpattirjāyate ca tataḥ param ||13 ||",
  "SA20n1359:29": "samādhidhāraṇīnāṃ ca bodheścaiva viśuddhatā |",
  "SA20n1359:30": "etasmācca vyavasthānādvijñeyaṃ bhūmilakṣaṇam ||14 ||",
  "SA20n1359:31": "viśuddhadṛṣṭiḥ suviśuddhaśīlaḥ samāhito dharmavibhūtamānaḥ |",
  "SA20n1359:32": "saṃtānasaṃkleśaviśuddhibhede nirmāṇa ekakṣaṇalabdhabuddhiḥ ||15 ||",
  "SA20n1359:33": "upekṣakaḥ kṣetraviśodhakaśca syātsatvapāke kuśalo maharddhiḥ |",
  "SA20n1359:34": "saṃpūrṇakāyaśca nidarśane ca śakto 'bhiṣiktaḥ khalu bodhisatvaḥ ||16 ||",
  "SA20n1359:35": "dharmatāṃ pratividhyeha adhiśīle 'nuśikṣaṇe |",
  "SA20n1359:36": "adhicitte 'pyadhiprajñe prajñā tu dvayagocarā ||17 ||",
  "SA20n1359:37": "dharmatatvaṃ tadajñānajñānādyā vṛttireva ca |",
  "SA20n1359:38": "prajñāyā gocarastasmād dvibhūmau tadvyavasthitiḥ ||18 ||",
  "SA20n1359:39": "śikṣāṇāṃ bhāvanāyāśca phalamanyaccaturvidham |",
  "SA20n1359:40": "animittasasaṃskāro vihāraḥ prathamaṃ phalam ||19 ||",
  "SA20n1359:41": "sa evānabhisaṃskāro dvitīyaṃ phalamiṣyate |",
  "SA20n1359:42": "kṣetraśuddhiśca satvānāṃ pākaniṣpattireva ca ||20 ||",
  "SA20n1359:43": "samādhidhāraṇīnāṃ ca niṣpattiḥ paramaṃ phalaṃ |",
  "SA20n1359:44": "caturvidhaṃ phalaṃ hyetat caturbhūmisamāśritam ||21 ||",
  "SA20n1359:45": "dharmatāṃ pratividhyeha śīlaskandhasya śodhanā |",
  "SA20n1359:46": "samādhiprajñāskandhasya tata ūrdhvaṃ viśodhanā ||22 ||",
  "SA20n1359:47": "vimuktimuktijñānasya tadanyāsu viśodhanā |",
  "SA20n1359:48": "caturvidhādāvaraṇāt pratighātāvṛterapi ||23 ||",
  "SA20n1359:49": "aniṣpannāśca niṣpannā vijñeyāḥ sarvabhūmayaḥ |",
  "SA20n1359:50": "niṣpannā apyaniṣpannā niṣpannāśca punarmatāḥ ||24 ||",
  "SA20n1359:51": "niṣpattirvijñeyā yathāvyavasthānamanasikāreṇa |",
  "SA20n1359:52": "tatkalpanatājñānādavikalpanayā ca tasyaiva ||25 ||",
  "SA20n1359:53": "bhāvanā api niṣpattiracintyaṃ sarvabhūmiṣu |",
  "SA20n1359:54": "pratyātmavedanīyatvāt buddhānāṃ viṣayādapi ||26 ||",
  "SA20n1359:55": "adhimuktirhi sarvatra sālokā liṅgamiṣyate |",
  "SA20n1359:56": "alīnatvamadīnatvamaparapratyayātmatā ||27 ||",
  "SA20n1359:57": "prativedhaśca sarvatra sarvatra samacittatā |",
  "SA20n1359:58": "aneyānunayopāyajñānaṃ maṇḍalajanma ca || 28 ||",
  "SA20n1359:59": "nācchando na ca lubdhahrasvahṛdayo na krodhano nālaso",
  "SA20n1359:60": "nāmaitrīkarūṇāśayo na kumatiḥ kalpairvikalpairhataḥ |",
  "SA20n1359:61": "no vikṣiptamatiḥ sukhairna ca hato duḥkhairna vā [vyā]vartate |",
  "SA20n1359:62": "satyaṃ mitramupāśritaḥ śrutaparaḥ pūjāparaḥ śāstari ||29 ||",
  "SA20n1359:63": "sarvaṃ puṇyasamuccayaṃ suvipulaṃ kṛtvānyasādhāraṇaṃ",
  "SA20n1359:64": "saṃbodhau pariṇāmayatyaharaharyo hyuttamopāyavit |",
  "SA20n1359:65": "jātaḥ svāyatane sadā śubhakaraḥ krīḍatyabhijñāguṇaiḥ",
  "SA20n1359:66": "sarveṣāmuparisthito guṇanidhirjñeyaḥ sa buddhātmanaḥ ||30 ||",
  "SA20n1359:67": "śamathe vipaśyanāyāṃ ca dvayapañcātmako mataḥ |",
  "SA20n1359:68": "dhīmatāmanuśaṃso hi sarvathā sarvabhūmiṣu ||31 ||",
  "SA20n1359:69": "paśyatāṃ bodhimāsannāṃ satvārthasya ca sādhanaṃ |",
  "SA20n1359:70": "tīvra utpadyate modo muditā tena kathyate ||32 ||",
  "SA20n1359:71": "dauḥ śīlyābhogavaimalyādvimalā bhūmirucyate |",
  "SA20n1359:72": "mahādharmāvabhāsasya karaṇācca prabhākarī ||33 ||",
  "SA20n1359:73": "arcirbhūtā yato dharmā bodhipakṣāḥ pradāhakāḥ |",
  "SA20n1359:74": "arciṣmatīti tadyogātsā bhūmirdvayadāhataḥ ||34 ||",
  "SA20n1359:75": "satvānāṃ paripākaśca svacittasya ca rakṣaṇā |",
  "SA20n1359:76": "dhīmadbhirjīyate duḥkhaṃ durjayā tena kathyate ||35 ||",
  "SA20n1359:77": "ābhimukhyād dvyasyeha saṃsārasyāpi nirvṛteḥ |",
  "SA20n1359:78": "uktā hyabhimukhī bhūmiḥ prajñāpāramitāśrayāt ||36 ||",
  "SA20n1359:79": "ekāyanapathaśleṣādbhūmirdūraṃgamā matā |",
  "SA20n1359:80": "dvyasaṃjñāvicalanādacalā ca nirucyate ||37 ||",
  "SA20n1359:81": "pratisaṃvinmatisādhutvādbhūmiḥ sādhumati matā |",
  "SA20n1359:82": "dharmameghā dvayavyāpterdharmākāśasya meghavat ||38 ||",
  "SA20n1359:83": "vividhe śubhanirhāre ratyā viharaṇātsadā |",
  "SA20n1359:84": "sarvatra bodhisatvānāṃ vihārabhūmayo matāḥ ||39 ||",
  "SA20n1359:85": "bhūyo bhūyo 'mitāsvāsu ūrdhvaṃgamanayogataḥ |",
  "SA20n1359:86": "bhūtāmitābhayārthāya ta eveṣṭā hi bhūmayaḥ ||40 ||",
  "SA20n1359:87": "bhūmilābhe[bho]'dhimukteśca cariteṣu ca vartanāt |",
  "SA20n1359:88": "prativedhācca bhūmīnāṃ niṣpatteśca caturvidhaḥ ||41 ||",
  "SA20n1359:89": "mahāyāne 'dhimuktānāṃ hīnayāne ca dehināṃ |",
  "SA20n1359:90": "dvayorāvarjanārthāya vinayāya ca deśitāḥ |",
  "SA20n1359:91": "caryāścatasro dhīrāṇāṃ yathāsūtrānusārataḥ ||42 ||",
  "SA20n1359:92": "anukampakasatveṣu saṃyogavigamāśaya |",
  "SA20n1359:93": "aviyogāśaya saukhyahitāśaya namo'stute ||43 ||",
  "SA20n1359:94": "sarvāvaraṇanirmukta sarvalokābhibhū mune",
  "SA20n1359:95": "jñānena jñeyaṃ vyāptaṃ te muktacitta namo'stute ||44 ||",
  "SA20n1359:96": "aśeṣaṃ sarvasatvānāṃ sarvakleśavināśaka |",
  "SA20n1359:97": "kleśaprahāraka kliṣṭasānukrośa namo'stute ||45 ||",
  "SA20n1359:98": "anābhoga nirāsaṅga avyāghāta samāhita |",
  "SA20n1359:99": "sadaiva sarvapraśnānāṃ visarjaka namo'stu te ||46 ||",
  "SA20n1359:100": "āśraye 'thāśrite deśye vākye jñāne ca deśike |",
  "SA20n1359:101": "avyāhatamate nityaṃ sudeśika namo'stute ||47 ||",
  "SA20n1359:102": "upetya vacanaisteṣāṃ carijña āgatau gatau |",
  "SA20n1359:103": "niḥ sāre caiva satvānāṃ svavavāda namo'stu te ||48 ||",
  "SA20n1359:104": "satpauruṣyaṃ prapadyante tvāṃ dṛṣṭvā sarvadehinaḥ |",
  "SA20n1359:105": "dṛṣṭamātrātprasādasya vidhāyaka namo 'stu te ||49 ||",
  "SA20n1359:106": "ādānasthānasaṃtyāganirmāṇapariṇāmane |",
  "SA20n1359:107": "samādhijñānavaśitāmanuprāpta namo'stu te ||50 ||",
  "SA20n1359:108": "upāye śaraṇe śuddhau satvānāṃ vipravādane |",
  "SA20n1359:109": "mahāyāne ca niryāṇe mārabhañja namo 'stu te ||51 ||",
  "SA20n1359:110": "jñānaprahāṇaniryāṇavighnakārakadeśika |",
  "SA20n1359:111": "svaparārthe 'nyatīrthyānāṃ nirādhṛṣya namo 'stu te ||52 ||",
  "SA20n1359:112": "vi[ni]gṛhyavaktā parṣatsu dvyasaṃkleśavarjita |",
  "SA20n1359:113": "nirārakṣa asaṃmoṣa gaṇakarṣa namo'stu te ||53 ||",
  "SA20n1359:114": "cāre vihāre sarvatra nāstyasarvajñaceṣṭitaṃ |",
  "SA20n1359:115": "sarvadā tava sarvajña bhūtārthika namo'stu te ||54 ||",
  "SA20n1359:116": "sarvasattvārthakṛtyeṣu kālaṃ tvaṃ nātivartase |",
  "SA20n1359:117": "abandhyakṛtya satatamasaṃmoṣaḥ namo'stu te ||55 ||",
  "SA20n1359:118": "sarvalokamahorātraṃ ṣaṭkṛtvaḥ pratyavekṣase |",
  "SA20n1359:119": "mahākaruṇayā yukta hitāśaya namo'stu te ||56 ||",
  "SA20n1359:120": "cāreṇādhigamenāpi jñānenāpi ca karmaṇā |",
  "SA20n1359:121": "sarvaśrāvakapratyekabuddhottama namo'stu te ||57 ||",
  "SA20n1359:122": "tribhiḥ kāyairmahābodhiṃ sarvākārāmupāgata |",
  "SA20n1359:123": "sarvatra sarvasatvānāṃ kāṅkṣāchida namo'stu te ||58 ||",
  "SA20n1359:124": "niravagraha nirdoṣa niṣkāluṣyānavasthita |",
  "SA20n1359:125": "āniṅkṣya sarvadharmeṣu niṣprapañca namo'stu te ||59 ||",
  "SA20n1359:126": "niṣpannaparamārthoṃ 'si sarvabhūmiviniḥsṛtaḥ |",
  "SA20n1359:127": "sarvasatvāgratāṃ prāptaḥ sarvasatvavimocakaḥ ||60 ||",
  "SA20n1359:128": "akṣayairasamairyukto guṇairlokeṣu dṛśyase |",
  "SA20n1359:129": "maṇḍaleṣvapyadṛśyaśca sarvathā devamānuṣaiḥ ||61 ||",
  "SA20n1359:130": " || mahāyānasūtrālaṃkāreṣu vyavadātasamayamahābodhisatvabhāṣite caryāpratiṣṭhādhikāro nāmaikaviṃśatitamo 'dhikāraḥ ||",
  "SA20n1359:131": " || samāptaśca mahāyānasūtrālaṃkāra iti ||"
}