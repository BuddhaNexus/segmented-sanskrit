{
  "SA10n1034:0": "20",
  "SA10n1034:1": "sāmagrīparīkṣā viṃśatitamaṃ prakaraṇam |",
  "SA10n1034:2": "hetośca pratyayānāṃ ca sāmagryā jāyate yadi |",
  "SA10n1034:3": "phalamasti ca sāmagryāṃ sāmagryā jāyate katham ||1 ||",
  "SA10n1034:4": "hetośca pratyayānāṃ ca sāmagryā jāyate yadi |",
  "SA10n1034:5": "phalaṃ nāsti ca sāmagryāṃ sāmagryā jāyate katham ||2 ||",
  "SA10n1034:6": "hetośca pratyayānāṃ ca sāmagryāmasti cetphalam |",
  "SA10n1034:7": "gṛhyeta nanu sāmagryāṃ sāmagryāṃ ca na gṛhyate ||3 ||",
  "SA10n1034:8": "hetośca pratyayānāṃ ca sāmagryāṃ nāsti cetphalam |",
  "SA10n1034:9": "hetavaḥ pratyayāśca syurahetupratyayaiḥ samāḥ ||4 ||",
  "SA10n1034:10": "hetukaṃ phalasya datvā yadi heturnirudhyate |",
  "SA10n1034:11": "yaddattaṃ yanniruddhaṃ ca hetorātmadvayaṃ bhavet ||5 ||",
  "SA10n1034:12": "hetuṃ phalasyādatvā ca yadi heturnirudhyate |",
  "SA10n1034:13": "hetau niruddhe jātaṃ tatphalamāhetukaṃ bhavet ||6 ||",
  "SA10n1034:14": "phalaṃ sahaiva sāmagryā yadi prādurbhavetpunaḥ |",
  "SA10n1034:15": "ekakālau prasajyete janako yaśca janyate ||7 ||",
  "SA10n1034:16": "pūrvameva ca sāmagryāḥ phalaṃ prādurbhavedyadi |",
  "SA10n1034:17": "hetupratyayanirmuktaṃ phalamāhetukaṃ bhavet ||8 ||",
  "SA10n1034:18": "niruddhe cetphalaṃ hetau hetoḥ saṃkramaṇaṃ bhavet |",
  "SA10n1034:19": "pūrvajātasya hetośca punarjanma prasajyate ||9 ||",
  "SA10n1034:20": "janayetphalamutpannaṃ niruddho'staṃgataḥ katham |",
  "SA10n1034:21": "tiṣṭhannapi kathaṃ hetuḥ phalena janayedvṛtaḥ ||10 ||",
  "SA10n1034:22": "athāvṛtaḥ phalenāsau katamajjanayetphalam |",
  "SA10n1034:23": "na hyadṛṣṭvā vā dṛṣṭvā vā heturjanayate phalam ||11 ||",
  "SA10n1034:24": "nātītasya hyatītena phalasya saha hetunā |",
  "SA10n1034:25": "nājātena na jātena saṃgatirjātu vidyate ||12 ||",
  "SA10n1034:26": "na jātasya hyajātena phalasya saha hetunā |",
  "SA10n1034:27": "nātītena na jātena saṃgatirjātu vidyate ||13 ||",
  "SA10n1034:28": "nājātasya hi jātena phalasya saha hetunā |",
  "SA10n1034:29": "nājātena na naṣṭena saṃgatirjātu vidyate ||14 ||",
  "SA10n1034:30": "asatyāṃ saṃgatau hetuḥ kathaṃ janayate phalam |",
  "SA10n1034:31": "satyāṃ vā saṃgatau hetuḥ kathaṃ janayate phalam ||15 ||",
  "SA10n1034:32": "hetuḥ phalena śūnyaścetkathaṃ janayate phalam |",
  "SA10n1034:33": "hetuḥ phalenāśūnyaścetkathaṃ janayate phalam ||16 ||",
  "SA10n1034:34": "phalaṃ notpatsyate'śūnyamaśūnyaṃ na nirotsyate |",
  "SA10n1034:35": "aniruddhamanutpannamaśūnyaṃ tadbhaviṣyati ||17 ||",
  "SA10n1034:36": "kathamutpatsyate śūnyaṃ kathaṃ śūnyaṃ nirotsyate |",
  "SA10n1034:37": "śūnyamapyaniruddhaṃ tadanutpannaṃ prasajyate ||18 ||",
  "SA10n1034:38": "hetoḥ phalasya caikatvaṃ na hi jātūpapadyate |",
  "SA10n1034:39": "hetoḥ phalasya cānyatvaṃ na hi jātūpapadyate ||19 ||",
  "SA10n1034:40": "ekatve phalahetvoḥ syādaikyaṃ janakajanyayoḥ |",
  "SA10n1034:41": "pṛthaktve phalahetvoḥ syāttulyo heturahetunā ||20 ||",
  "SA10n1034:42": "phalaṃ svabhāvasadbhūtaṃ kiṃ heturjanayiṣyati |",
  "SA10n1034:43": "phalaṃ svabhāvāsadbhūtaṃ kiṃ heturjanayiṣyati ||21 ||",
  "SA10n1034:44": "na cājanayamānasya hetutvamupapadyate |",
  "SA10n1034:45": "hetutvānupapattau ca phalaṃ kasya bhaviṣyati ||22 ||",
  "SA10n1034:46": "na ca pratyayahetūnāmiyamātmānamātmanā |",
  "SA10n1034:47": "yā sāmagrī janayate sā kathaṃ janayetphalam ||23 ||",
  "SA10n1034:48": "na sāmagrīkṛtaṃ phalaṃ nāsāmagrīkṛtaṃ phalam |",
  "SA10n1034:49": "asti pratyayasāmagrī kuta eva phalaṃ vinā ||24 ||"
}