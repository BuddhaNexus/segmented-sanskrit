{
  "S06n577:0": "21 mārakarmaparivarta ekaviṃśatitamaḥ |",
  "S06n577:1": "tatra khalu punaḥ subhūte bodhisattvo mahāsattva evaṃ bhāṣiṣyate-yena satyena satyavacanena ahaṃ vyākṛtaḥ taiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau,",
  "S06n577:2": "tena satyena satyavacena ayamamanuṣyo'pakrāmatviti |",
  "S06n577:3": "tatra subhūte māraḥ pāpīyānautsukyamāpatsyate tasya amanuṣyasyāpakramaṇāya |",
  "S06n577:4": "tatkasya hetoḥ?",
  "S06n577:5": "māro hyatra pāpīyāṃstasya bodhisattvasya mahāsattvasya cirayānasaṃprasthitasyāntike balavattaraṃ tejovattaraṃ codyogamāpatsyate-kathamayamamanuṣyo'pakrāmediti |",
  "S06n577:6": "evaṃ so'manuṣyo mārādhiṣṭhānenāpakramiṣyati |",
  "S06n577:7": "evaṃ ca tasya bodhisattvasya mahāsattvasya bhaviṣyati-mamaiṣo'nubhāvena amanuṣyo'pakrānta iti |",
  "S06n577:8": "na punaḥ sa evaṃ jñāsyati-mārasyaiṣo'nubhāvena amanuṣyo'pakrānta iti |",
  "S06n577:9": "sa tena tāvanmātrakeṇautsukyamāpatsyate |",
  "S06n577:10": "sa tenautsukyena tato'nyān bodhisattvān mahāsattvānavamaṃsyate uccagdhayiṣyati ullāpayiṣyati kutsayiṣyati paṃsayiṣyati-ahaṃ vyākṛtastaiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhāviti |",
  "S06n577:11": "sa tena tāvanmātrakeṇa bhūyo mānaṃ janayiṣyati,",
  "S06n577:12": "mānaṃ saṃjanayiṣyati,",
  "S06n577:13": "mānaṃ vardhayiṣyati,",
  "S06n577:14": "mānaṃ saṃvardhayiṣyati,",
  "S06n577:15": "mānaṃ stambhayiṣyati,",
  "S06n577:16": "mānamupastambhayiṣyati,",
  "S06n577:17": "mānaṃ bṛṃhayiṣyati,",
  "S06n577:18": "mānamupabṛṃhayiṣyati,",
  "S06n577:19": "mānamutpādayiṣyati |",
  "S06n577:20": "sa tena mānena atimānena mānātimānena mithyāmānena abhimānena dūrīkariṣyati sarvajñatām,",
  "S06n577:21": "dūrīkariṣyatyanuttaraṃ buddhajñānam,",
  "S06n577:22": "svayaṃbhūjñānam,",
  "S06n577:23": "sarvajñajñānam |",
  "S06n577:24": "dūrīkariṣyatyanuttarāṃ samyaksaṃbodhim |",
  "S06n577:25": "sa tathārūpāṇi kalyāṇamitrāṇi kalyāṇadharmaṇa udārādhimuktikānadhyāśayasaṃpannānupāyakuśalānavinivartanīyadharmasamanvāgatāṃśca bodhisattvān mahāsattvān dṛṣṭvā abhimānamutpādya avamanyamānastathārūpāṇi kalyāṇamitrāṇi na seviṣyate,",
  "S06n577:26": "na bhajiṣyate,",
  "S06n577:27": "na paryupāsiṣyate,",
  "S06n577:28": "na pariprakṣyati |",
  "S06n577:29": "tadeva mārabandhanaṃ gāḍhīkariṣyati |",
  "S06n577:30": "tasya dve bhūmī pratikāṅkṣitavye-śrāvakabhūmirvā pratyekabuddhabhūmirvā |",
  "S06n577:31": "evaṃ subhūte satyādhiṣṭhānena māraḥ pāpīyānacirayānasaṃprasthitasya bodhisattvasya mahāsattvasya alpaśraddhasya alpaśrutasya kalyāṇamitravirahitasya prajñāpāramitayā aparigṛhītasya upāyakauśalyavirahitasya antarāyaṃ kariṣyatyanuttarāyāḥ samyaksaṃbodheḥ |",
  "S06n577:32": "idamapi subhūte bodhisattvasya mahāsattvasya mārakarma veditavyam ||",
  "S06n577:33": "punaraparaṃ subhūte bodhisattvasya mahāsattvasya nāmāpadeśenāpi mārakarma bhaviṣyati |",
  "S06n577:34": "kathaṃ ca subhūte bodhisattvasya mahāsattvasya nāmāpedeśenāpi mārakarma bhaviṣyati?",
  "S06n577:35": "iha subhūte bodhisattvaṃ mahāsattvaṃ nāmāpadeśenāpi nāmādhiṣṭhānenāpi māraḥ pāpīyānupasaṃkramiṣyati |",
  "S06n577:36": "anyatarānyatareṇa veṣeṇopasaṃkramya evaṃ vakṣyati-tairvyākṛtastvaṃ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau |",
  "S06n577:37": "tatkasya hetoḥ?",
  "S06n577:38": "tava hīdaṃ nāmadheyam |",
  "S06n577:39": "idaṃ te māturnāmadheyam |",
  "S06n577:40": "idaṃ te piturnāmadheyam |",
  "S06n577:41": "idaṃ te bhrāturnāmadheyam |",
  "S06n577:42": "idaṃ te bhaginyā nāmadheyam |",
  "S06n577:43": "idaṃ te mitrāmātyajñātisālohitānāṃ nāmadheyam |",
  "S06n577:44": "yāvadāsaptamaṃ mātāmahapitāmahayugasya nāmadheyamudīrayiṣyati-amuṣyāṃ diśi tvaṃ jātaḥ,",
  "S06n577:45": "amuṣmin janapade amuṣmin grāme vā nagare vā nigame vā jāta iti |",
  "S06n577:46": "sacetprakṛtvā mṛduko bhaviṣyati,",
  "S06n577:47": "tamenamevaṃ vakṣyati-pūrvamapi tvameva mṛduko'bhūḥ |",
  "S06n577:48": "sacetprakṛtyā tīkṣṇendriyo bhaviṣyati,",
  "S06n577:49": "tatastamevaṃ vakṣyati-pūrvamapi tvaṃ tīkṣṇendriyo'bhūḥ |",
  "S06n577:50": "sacedāraṇyako bhaviṣyati,",
  "S06n577:51": "sacetpiṇḍapātiko bhaviṣyati,",
  "S06n577:52": "sacetpāṃsukūliko bhaviṣyati,",
  "S06n577:53": "sacetkhalupaścādbhaktiko bhaviṣyati,",
  "S06n577:54": "sacedekāsaniko bhaviṣyati,",
  "S06n577:55": "sacedyāthāsaṃstariko bhaviṣyati,",
  "S06n577:56": "sacetraicīvariko bhaviṣyati,",
  "S06n577:57": "sacet śmaśāniko bhaviṣyati,",
  "S06n577:58": "sacedvṛkṣamūliko bhaviṣyati,",
  "S06n577:59": "sacennaiṣadyiko bhaviṣyati,",
  "S06n577:60": "sacedabhyavakāśiko bhaviṣyati,",
  "S06n577:61": "sacennāmantiko bhaviṣyati,",
  "S06n577:62": "sacedalpecchaḥ saṃtuṣṭaḥ pravivikto bhaviṣyati,",
  "S06n577:63": "sacedapagatapādamrakṣaṇo bhaviṣyati,",
  "S06n577:64": "sacenmṛdubhāṣī alpavāg bhaviṣyati,",
  "S06n577:65": "tamenaṃ māraḥ pāpīyāṃstena tena dṛṣṭadhārmikeṇa guṇenādekṣyati-pūrvamapi tvamanena cānena ca guṇena samanvāgato'bhūḥ |",
  "S06n577:66": "niyatastaṃ vyākṛtastaiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau avinivartanīyāyāṃ bodhisattvabhūmau |",
  "S06n577:67": "tatkasya hetoḥ?",
  "S06n577:68": "tathā hi te amī evaṃrūpā dhutaguṇāḥ saṃvidyante |",
  "S06n577:69": "niścayena tvaṃ pūrvamapyetaireva dhutaguṇaiḥ samanvāgato'bhūḥ |",
  "S06n577:70": "evaṃ sa tena paurvakeṇa nāmāpadeśena nāmādhiṣṭhānena pratyutpannadhutaguṇasaṃlekhena ca manyanāmutpādayiṣyati |",
  "S06n577:71": "tasyaivaṃ bhaviṣyati-vyākṛto'haṃ taiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau,",
  "S06n577:72": "yathā me amī guṇāḥ saṃvidyante |",
  "S06n577:73": "taṃ ca māraḥ pāpīyānevaṃ vakṣyati-avinivartanīyastvaṃ vyākṛtastathāgatenārhatā samyaksaṃbuddhena anuttarāyāṃ samyaksaṃbodhau |",
  "S06n577:74": "tatkasya hetoḥ?",
  "S06n577:75": "tathā hi tava ete evaṃrūpā dhutaguṇā saṃvidyante |",
  "S06n577:76": "tasya khalu punaḥ subhūte māraḥ pāyīyān kadācidbhikṣuveṣeṇopasaṃkramiṣyati,",
  "S06n577:77": "kadācidbhikṣuṇīveṣeṇa,",
  "S06n577:78": "kadācidupāsakaveṣeṇa,",
  "S06n577:79": "kadācidupāsikāveṣeṇa,",
  "S06n577:80": "kadācidbrāhmaṇaveṣeṇa,",
  "S06n577:81": "kadācidgṛhapativeṣeṇa,",
  "S06n577:82": "kadācinmātṛveṣeṇa,",
  "S06n577:83": "kadācitpitṛveṣeṇa,",
  "S06n577:84": "kadācidbhrātṛveṣeṇa,",
  "S06n577:85": "kadācidbhaginīveṣeṇa,",
  "S06n577:86": "kadācinmitrāmātyajñātisālohitaveṣeṇa upasaṃkramiṣyati |",
  "S06n577:87": "upasaṃkramyaivaṃ vakṣyati-vyākṛtastvaṃ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau avinivartanīyāyāṃ bodhisattvabhūmau |",
  "S06n577:88": "tatkasya hetoḥ?",
  "S06n577:89": "tathā hi te evaṃrūpā dhutaguṇāḥ saṃvidyante,",
  "S06n577:90": "ye'vinivartanīyānāṃ bodhisattvānāṃ mahāsattvānāṃ guṇāḥ |",
  "S06n577:91": "ye khalu punaḥ subhūte mayā avinivartanīyānāṃ bodhisattvānāṃ mahāsattvānāṃ guṇā ākhyātāḥ ākārā liṅgāni nimittāni cākhyātāni,",
  "S06n577:92": "tāni tasya na bhaviṣyanti |",
  "S06n577:93": "veditavyametatsubhūte tato'nyairbodhisattvairmahāsattvaiḥ-mārādhiṣṭhito batāyaṃ bodhisattvo mahāsattva iti |",
  "S06n577:94": "tatkasya hetoḥ?",
  "S06n577:95": "ye ākārā yāni liṅgāni yāni nimittāni avinivartanīyānāṃ bodhisattvānāṃ mahāsattvānām,",
  "S06n577:96": "tāni tasya na bhaviṣyanti |",
  "S06n577:97": "sa khalu punaḥ subhūte bodhisattvo mahāsattvo'nena nāmādhiṣṭhānena abhimānamutpādayiṣyati |",
  "S06n577:98": "abhimānamutpādya mānābhibhūtaḥ stambhābhibhūto mārādhiṣṭhānenābhibhūtastadanyān bodhisattvān mahāsattvānavamaṃsyate uccagghayiṣyati ullāpayiṣyati kutsayiṣyati paṃsayiṣyati |",
  "S06n577:99": "idamapi subhūte bodhisattvena mahāsattvena nāmādhiṣṭhānena mārakarma veditavyam ||",
  "S06n577:100": "punaraparaṃ subhūte bodhisattvena mahāsattvena nāmāpadeśena nāmavyākaraṇena mārakarma veditavyam |",
  "S06n577:101": "kathaṃ ca subhūte bodhisattvena mahāsattvena nāmāpadeśena nāmavyākaraṇena mārakarma veditavyam?",
  "S06n577:102": "iha subhūte māraḥ pāpīyān bhikṣuveṣeṇopasaṃkramya bodhisattvaṃ mahāsattvamevaṃ vyākariṣyati-tavānuttarāṃ samyaksaṃbodhimabhisaṃbuddhasya sataḥ idaṃ nāmadheyaṃ bhaviṣyatīti yadeva tena cittenānuvartitamanuvitarkitamanuvicāritaṃ bhavati-aho bata me'nuttarāṃ samyaksaṃbodhimabhisaṃbuddhasya sataḥ idamevaṃrūpaṃ nāmadheyaṃ bhavediti,",
  "S06n577:103": "tadeva nāmadheyaṃ vyākariṣyati |",
  "S06n577:104": "tatra duṣprajñajātīyasya anupāyakuśalasya bodhisattvasyaivaṃ bhaviṣyati-yathā mayā nāmadheyamanuvartitamanuvitarkitamanuvicāritam,",
  "S06n577:105": "aho bata me'nuttarāṃ samyaksaṃbodhimabhisaṃbuddhasya sataḥ idaṃ nāmadheyaṃ bhavediti,",
  "S06n577:106": "tathā tena bhikṣuṇā nirdiṣṭamiti |",
  "S06n577:107": "sa evaṃ yacca nāmadheyaṃ svayamanuvicintitam,",
  "S06n577:108": "yacca tena māreṇa pāpīyasā mārakāyikābhirvā devatābhirabhinirmitena mārādhiṣṭhitena vā bhikṣuṇā nāmadheyamudīritam,",
  "S06n577:109": "tadubhayaṃ tulayitvā yathā ca mama cittotpāda utpannaḥ,",
  "S06n577:110": "yathā ca anena bhikṣuṇā nirdiṣṭaṃ mama nāmadheyaṃ sameti nāmnā,",
  "S06n577:111": "nāmavyākṛto'haṃ taiḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhāviti maṃsyate |",
  "S06n577:112": "yāni ca mayā subhūte avinivartanīyānāṃ bodhisattvānāṃ mahāsattvānāmākārā liṅgāni nimittāni ākhyātāni,",
  "S06n577:113": "tāni tasya na bhaviṣyanti |",
  "S06n577:114": "sa tairvirahito'nena nāmāpadeśena nāmavyākaraṇena manyanāmutpādayiṣyati |",
  "S06n577:115": "sa manyanāmutpādya tato'nyān bodhisattvān mahāsattvānavamaṃsyate-ahaṃ vyākṛto'nuttarāyāṃ samyaksaṃbodhau,",
  "S06n577:116": "naite vyākṛtā anuttarāyāṃ samyaksaṃbodhāviti |",
  "S06n577:117": "evaṃ sa tena mānena atimānena mānātimānena abhimānena mithyāmānena ca tadanyān bodhisattvān mahāsattvānavamanyamāno dūrīkariṣyati sarvajñatām,",
  "S06n577:118": "dūrīkariṣyati buddhajñānam |",
  "S06n577:119": "tasya prajñāpāramitayā aparigṛhītasya upāyakauśalyavirahitasya kalyāṇamitravirahitasya pāpamitraparigṛhītasya dvayorbhūmyoranyatarā bhūmiḥ pratikāṅkṣitavyā-śrāvakabhūmirvā pratyekabuddhabhūmirvā |",
  "S06n577:120": "sacetpunaściraṃ suciraṃ saṃdhāvya saṃsṛtya enāmeva prajñāpāramitāmāgamya anuttarāṃ samyaksaṃbodhimabhisaṃboddhukāmo bhavet,",
  "S06n577:121": "yadi cāsāvupasarpet kalyāṇamitrāṇi,",
  "S06n577:122": "abhīkṣṇaṃ ca tānyupasaṃkramiṣyati,",
  "S06n577:123": "tenaiva cātmabhāvapratilambhena tāvatpūrvakāṃścittotpādān vigarhiṣyati,",
  "S06n577:124": "vāntīkariṣyati,",
  "S06n577:125": "jugupsiṣyati,",
  "S06n577:126": "pratiniḥ-srakṣyati,",
  "S06n577:127": "pratideśayiṣyati,",
  "S06n577:128": "tathāpi buddhabhūmistasya durlabhā bhaviṣyati |",
  "S06n577:129": "tatkasya hetoḥ?",
  "S06n577:130": "tāvadgurutaraṃ hi subhūte bodhisattvasya mahāsattvasya mananāpattisthānam |",
  "S06n577:131": "tadyathāpi nāma subhūte bhikṣoḥ śrāvakayānikasya śrāvakabhūmau catasro mūlāpattayo gurvyo bhavanti,",
  "S06n577:132": "yato'nyatarānyatarā māpattimadhyāpadya abhikṣurbhavatyaśramaṇo'śākyaputrīyaḥ,",
  "S06n577:133": "iyameva tābhyaścatasṛbhya āpattibhyo gurutarā āpattiḥ,",
  "S06n577:134": "yo'yaṃ mānacittotpādaḥ,",
  "S06n577:135": "yaduta nāmāpadeśena bodhisattvasya mahāsattvasyāvamānanayā mahānakuśalaścittotpāda utpannaḥ |",
  "S06n577:136": "ayaṃ tābhyaścatasṛbhya āpattibhyo gurutaraścittotpādo veditavyaḥ ||",
  "S06n577:137": "tiṣṭhantu subhūte catasro gurvyo mūlāpattayaḥ |",
  "S06n577:138": "pañcabhyo'pi subhūte ānantaryebhyaḥ karmabhyo gurutaro'yaṃ cittotpādaḥ,",
  "S06n577:139": "yo'yaṃ bodhisattvasya mahāsattvasya nāmāpadeśena mānasahagataścittotpāda utpannaḥ |",
  "S06n577:140": "ayaṃ tebhyaḥ pañcabhya ānantaryebhyaḥ karmabhyo gurutaraścittotpādo veditavyaḥ |",
  "S06n577:141": "iti hi subhūte anenāpi nāmāpadeśena sūkṣmasūkṣmāṇi mārakarmāṇyutpatsyante |",
  "S06n577:142": "tāni bodhisattvena mahāsattvena boddhavyāni |",
  "S06n577:143": "anyebhyaścāvabodhayitavyāni,",
  "S06n577:144": "buddhvā ca vivarjayitavyāni ||",
  "S06n577:145": "punaraparaṃ subhūte māraḥ pāpīyān vivekaguṇena bodhisattvaṃ mahāsattvamupasaṃkramya codayiṣyati smārayiṣyati |",
  "S06n577:146": "kathaṃ ca subhūte māraḥ pāpīyān vivekaguṇena bodhisattvaṃ mahāsattvamupasaṃkramya codayiṣyati smārayiṣyati?",
  "S06n577:147": "iha subhūte māraḥ pāpīyān bodhisattvaṃ mahāsattvamupasaṃkramiṣyati,",
  "S06n577:148": "upasaṃkramyaivaṃ vakṣyati-vivekasya tathāgato varṇavādī araṇyavanaprasthagiriguhāśmaśānapalālapuñjādiṣu vihartavyamiti |",
  "S06n577:149": "na cāhaṃ subhūte bodhisattvasya mahāsattvasya evaṃvidhaṃ vivekaṃ vadāmi,",
  "S06n577:150": "yaduta āraṇyakāni prāntāni śayanāsanāni vijanapadāni viviktāni,",
  "S06n577:151": "vividhāni vanaprasthagiriguhāśmaśānapalālapuñjādīni ||",
  "S06n577:152": "subhūtirāha-katamaḥ punaḥ sa bhagavan bodhisattvasya mahāsattvasya anyo viveko yadi vā āraṇyakāni prāntāni śayanāsanāni vijanapadāni viviktāni vividhāni vanaprasthagiriguhāśmaśānapalālapuñjādīni?",
  "S06n577:153": "yadi tāni nādhyāvasati,",
  "S06n577:154": "kiyadrūpaḥ punarbhagavan bodhisattvasya mahāsattvasyānyo vivekaḥ?",
  "S06n577:155": "evamukte bhagavānāyuṣmantaṃ subhūtimetadavocat-sacetsubhūte bodhisattvo mahāsattvo vivikto bhavati śrāvakapratisaṃyuktairmanasikāraiḥ,",
  "S06n577:156": "vivikto bhavati pratyekabuddhapratisaṃyuktairmanasikāraiḥ,",
  "S06n577:157": "evaṃ sa bodhisattvo mahāsattvo vivikto viharati |",
  "S06n577:158": "grāmānte'pi hi viharan prajñāpāramitopāyakauśalyaparigṛhītaḥ sarvasattvamaitrīmahākaruṇāvihāreṇa viharet |",
  "S06n577:159": "anena vihāreṇa viharan vivikta eva sa viharati |",
  "S06n577:160": "ayaṃ khalu punaḥ subhūte mayā bodhisattvasya mahāsattvasya śrāvakapratyekabuddhapratisaṃyuktamanasikāraviveko'nujñātaḥ |",
  "S06n577:161": "anena vivekena viharan bodhisattvo mahāsattvo rātriṃdivānyatināmayati,",
  "S06n577:162": "vivikto viharati |",
  "S06n577:163": "sacedbodhisattvo mahāsattvo'raṇyavanaprasthagiriguhāśmaśānaprāntaśayanāsaneṣvanena vihāreṇa viharati,",
  "S06n577:164": "vivikto bodhisattvo mahāsattvo viharati |",
  "S06n577:165": "yaṃ punaḥ subhūte māraḥ pāpīyān vivekamupadekṣyati araṇyavanaprasthagiriguhāśmaśānaprāntaśayanāsanavihārān,",
  "S06n577:166": "sa tena vivekena śrāvakapratyekabuddhapratisaṃyuktairmanasikāraiḥ saṃkīrṇa eva san prajñāpāramitāyāmanabhiyujyamāno na sarvajñajñānaṃ paripūrayati |",
  "S06n577:167": "evaṃ sa saṃkīrṇavihāreṇa viharan so'pariśuddhena manasikāreṇa viharan apariśuddhakāyavāṅmanaḥkarmāntaḥ eva bhaviṣyati |",
  "S06n577:168": "apariśuddhakāyavāṅmanaḥkarmānta eva saṃstato'nyānapi bodhisattvān mahāsattvān grāmāntavihāriṇo'saṃkīrṇān śrāvakapratyekabuddhapratisaṃyuktairmanasikāraiḥ prajñopāyamahākaruṇāvihāravihāriṇo'vamaṃsyate |",
  "S06n577:169": "araṇye'pi viharan so'pariśuddhakāyavāṅmanaḥkarmāntaḥ san saṃkīrṇavihāryeva bhavati,",
  "S06n577:170": "na viviktavihārī |",
  "S06n577:171": "sa prajñopāyamahākaruṇāvihāravihāriṇo grāmānte viharataḥ pariśuddhakāyavāṅmanaḥkarmasamudācārān śrāvakapratyekabuddhapratisaṃyuktamanasikāraviviktānasaṃkīrṇān śrāvakapratyekabuddhapratisaṃyuktairmanasikāraistāṃstāvatso'vamanyamāno na dhyānasamādhisamāpattivimokṣābhijñānāṃ lābhī bhaviṣyati |",
  "S06n577:172": "na cāsya tāḥ paripūriṃ gamiṣyanti |",
  "S06n577:173": "tatkasya hetoḥ?",
  "S06n577:174": "tathā hi so'nupāyakuśalo bhavati ||",
  "S06n577:175": "kiṃcāpi subhūte bodhisattvo mahāsattvo yojanaśatikeṣvaṭavīkāntāreṣu viharedapagatavyālamṛgapakṣisaṃgheṣu apagatakṣudramṛgavyālayakṣarākṣasānuvicariteṣu apagatacaurakāntārabhayabhairavopadraveṣu saṃtiṣṭhet,",
  "S06n577:176": "varṣaṃ vā varṣaśataṃ vā varṣasahasraṃ vā varṣaśatasahasraṃ vā varṣakoṭīṃ vā varṣakoṭīśataṃ vā varṣakoṭīsahasraṃ vā varṣakoṭīśatasahasraṃ vā varṣakoṭīniyutaśatasahasraṃ vā,",
  "S06n577:177": "tato vā upari |",
  "S06n577:178": "imaṃ ca vivekaṃ mayopadiṣṭaṃ na jānīyāt,",
  "S06n577:179": "yena vivekena bodhisattvo mahāsattvo'dhyāśayasaṃprasthito'dhyāśayasaṃpanno viharati |",
  "S06n577:180": "taṃ so'nupāyakuśalo bodhisattvo mahāsattvo'jānannaraṇyaparamo viharati |",
  "S06n577:181": "tatra ca viveke niśritaḥ ālīno'dhyavasito'dhyavasāyamāpannaḥ |",
  "S06n577:182": "naiva me subhūte etāvatā sa bodhisattvaścittamārādhayati |",
  "S06n577:183": "tatkasya hetoḥ?",
  "S06n577:184": "yaḥ subhūte viveko bodhisattvānāṃ mahāsattvānāṃ mayā ākhyātaḥ,",
  "S06n577:185": "tena vivekena viharannasmin viveke na saṃdṛśyate |",
  "S06n577:186": "tamenaṃ māraḥ pāpīyānupasaṃkramya uparyantarīkṣe vihāyasi sthitvā evaṃ vakṣyati-sādhu sādhu kulaputra,",
  "S06n577:187": "eṣa bodhisattvānāṃ mahāsattvānāṃ tathāgatena viveka ākhyātaḥ |",
  "S06n577:188": "anenaiva tvaṃ kulaputra vivekena vihara |",
  "S06n577:189": "evaṃ tvaṃ kṣipramanuttarāṃ samyaksaṃbodhimabhisaṃbhotsyase |",
  "S06n577:190": "sa tato vivekātpunareva araṇyādgrāmāntamavatīrya tadanyān bodhisattvān mahāsattvān peśalān bhikṣūn sabrahmacāriṇaḥ kalyāṇadharmaṇo'saṃkīrṇān śrāvakapratyekabuddhapratisaṃyuktairmanasikāraiḥ pariśuddhakāyavāṅmanaḥkarmāntān jīvānavamaṃsyate |",
  "S06n577:191": "sa evaṃ vakṣyati-saṃkīrṇavihāreṇa bateme āyuṣmanto viharanti,",
  "S06n577:192": "na viviktavihāreṇa |",
  "S06n577:193": "ākīrṇavihāreṇa bateme āyuṣmanto viharanti,",
  "S06n577:194": "na viviktavihāreṇa viharantīti |",
  "S06n577:195": "ye te bodhisattvā mahāsattvā viviktavihāreṇa viharanti,",
  "S06n577:196": "tān saṃkīrṇavihāreṇa codayiṣyati,",
  "S06n577:197": "ākīrṇavihāreṇa codayiṣyati |",
  "S06n577:198": "ye ca te saṃkīrṇavihāreṇa viharanti,",
  "S06n577:199": "tān sa viviktavihāreṇa samudācariṣyati,",
  "S06n577:200": "tatra gauravamutpādayiṣyati |",
  "S06n577:201": "yatra ca gauravamutpādayitavyam,",
  "S06n577:202": "tatra mānamutpādayiṣyati |",
  "S06n577:203": "tatkasya hetoḥ?",
  "S06n577:204": "ahamamanuṣyaiścodye,",
  "S06n577:205": "ahamamanuṣyaiḥ smārye |",
  "S06n577:206": "eṣa subhūte vihāro yenāhaṃ vihāreṇa viharāmi |",
  "S06n577:207": "kaṃ grāmāntavihāriṇamamanuṣyāścodayiṣyanti,",
  "S06n577:208": "kaṃ grāmāntare viharantamamanuṣyāḥ smārayiṣyanti,",
  "S06n577:209": "ityevaṃ hi bodhisattvayānikān pudgalānavamaṃsyate |",
  "S06n577:210": "ayaṃ subhūte bodhisattvacaṇḍālo veditavyaḥ,",
  "S06n577:211": "bodhisattvadūṣī veditavyaḥ,",
  "S06n577:212": "bodhisattvapratirūpako veditavyaḥ,",
  "S06n577:213": "bodhisattvaprativarṇiko veditavyaḥ,",
  "S06n577:214": "bodhisattvakāraṇḍavako veditavyaḥ,",
  "S06n577:215": "cauraḥ śramaṇaveṣeṇa,",
  "S06n577:216": "cauro bodhisattvayānikānāṃ pudgalānām,",
  "S06n577:217": "cauraḥ sadevakasya lokasya |",
  "S06n577:218": "tajjātīyaḥ khaluḥ punaḥ subhūte pudgalo na sevitavyo na bhaktavyo na paryupāsitavyaḥ |",
  "S06n577:219": "tatkasya hetoḥ?",
  "S06n577:220": "abhimānapatitā hi te tathārūpāḥ pudgalā veditavyāḥ |",
  "S06n577:221": "anyeṣāmapi tathārūpāṇāmalpa sthāmānācirayānasaṃprasthitānāṃ saṃdūṣaṇaṃ kuryuḥ |",
  "S06n577:222": "aviśuddhadharmāṇo hi te tathārūpāḥ pudgalāḥ veditavyāḥ |",
  "S06n577:223": "anāryā hi te tathārūpāḥ pudgalā veditavyāḥ |",
  "S06n577:224": "anāryadharmāṇo hi te tathārūpāḥ pudgalā veditavyāḥ |",
  "S06n577:225": "yasya khalu punaḥ subhūte bodhisattvasya mahāsattvasya aparityaktāḥ sarvasattvāḥ,",
  "S06n577:226": "aparityaktā sarvajñatā,",
  "S06n577:227": "aparityaktā anuttarā samyaksaṃbodhiḥ,",
  "S06n577:228": "tena bodhisattvena mahāsattvena adhyāśayena anuttarāṃ samyaksaṃbodhimabhisaṃboddhukāmena sarvasattvānāmarthaṃ kartukāmena tajjātīyāḥ pudgalā na sevitavyāḥ,",
  "S06n577:229": "na bhaktavyāḥ,",
  "S06n577:230": "na paryupāsitavyāḥ |",
  "S06n577:231": "api tu khalu punaḥ subhūte sarvasattvānāmarthāya abhyutthitena eteṣāṃ ca anyeṣāṃ ca mārakarmaṇāmavabodhāya nityamevodvignacittena bhavitavyaṃ sarvasattvānāṃ mārgamapratilabhamānānāmupadeṣṭumutrastamānasena asaṃsṛṣṭena traidhātukena |",
  "S06n577:232": "tatrāpi tāvanmaitrāyamāṇena karuṇāyamānena mahākaruṇāmutpādya anukampāmupādāya samyakpratipanneṣu sattveṣu muditacittenānupalabdhidharmatayā dharmāṇāmupekṣakeṇa evaṃ cittamutpādayitavyam-tathā kariṣyāmi yathā sarve mārakarmadoṣāḥ sarveṇa sarvaṃ sarvathā sarvaṃ sarvatra sarvadā ca na bhaviṣyanti,",
  "S06n577:233": "notpatsyante |",
  "S06n577:234": "sacedutpatsyante,",
  "S06n577:235": "kṣiprameva pratigamiṣyanti,",
  "S06n577:236": "evaṃ śikṣiṣye iti |",
  "S06n577:237": "ayamapi bodhisattvānāṃ mahāsattvānāṃ svayamabhijñāya parākramo veditavyaḥ |",
  "S06n577:238": "idamapi subhūte bodhisattvena mahāsattvena vivekaguṇena mārakarma veditavyamiti ||",
  "S06n577:239": "āryāṣṭasāhasrikāyāṃ prajñāpāramitāyāṃ mārakarmaparivarto nāma ekaviṃśatitamaḥ ||"
}