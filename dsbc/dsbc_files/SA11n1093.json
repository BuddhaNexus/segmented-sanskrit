{
  "SA11n1093:0": "6 kṣāntipāramitā nāma ṣaṣṭhaḥ paricchedaḥ |",
  "SA11n1093:1": "sarvametatsucaritaṃ dānaṃ sugatapūjanam |",
  "SA11n1093:2": "kṛtaṃ kalpasahasrairyatpratighaḥ pratihanti tat || 1 ||",
  "SA11n1093:3": "na ca dveṣasamaṃ pāpaṃ na ca kṣāntisamaṃ tapaḥ |",
  "SA11n1093:4": "tasmātkṣāntiṃ prayatnena bhāvayedvividhairnayaiḥ || 2 ||",
  "SA11n1093:5": "manaḥ śamaṃ na gṛhṇāti na prītisukhamaśnute |",
  "SA11n1093:6": "na nidrāṃ na dhṛtiṃ yāti dveṣaśalye hṛdi sthite || 3 ||",
  "SA11n1093:7": "pūjayatyarthamānairyān ye'pi cainaṃ samāśritāḥ |",
  "SA11n1093:8": "te'pyenaṃ hantumicchanti svāminaṃ dveṣadurbhagam || 4 ||",
  "SA11n1093:9": "suhṛdo'pyudvijante'smād dadāti na ca sevyate |",
  "SA11n1093:10": "saṃkṣepānnāsti tatkiṃcit krodhano yena susthitaḥ || 5 ||",
  "SA11n1093:11": "evamādīni duḥkhāni karotītyarisaṃjñayā |",
  "SA11n1093:12": "yaḥ krodhaṃ hanti nirbandhāt sa sukhīha paratra ca || 6 ||",
  "SA11n1093:13": "aniṣṭakaraṇājjātamiṣṭasya ca vighātanāt |",
  "SA11n1093:14": "daurmanasyāśanaṃ prāpya dveṣo dṛpto nihanti mām || 7 ||",
  "SA11n1093:15": "tasmādvighātayiṣyāmi tasyāśanamahaṃ ripoḥ |",
  "SA11n1093:16": "yasmānna madvadhādanyatkṛtyamasyāsti vairiṇaḥ || 8 ||",
  "SA11n1093:17": "atyaniṣṭāgamenāpi na kṣobhyā muditā mayā |",
  "SA11n1093:18": "daurmanasye'pi nāstīṣṭaṃ kuśalaṃ tvavahīyate || 9 ||",
  "SA11n1093:19": "yadyastyeva pratīkāro daurmanasyena tatra kim |",
  "SA11n1093:20": "atha nāsti pratīkāro daurmanasyena tatra kim || 10 ||",
  "SA11n1093:21": "duḥkhaṃ nyakkārapāruṣyamayaśaścetyanīpsitam |",
  "SA11n1093:22": "priyāṇāmātmano vāpi śatroścaitadviparyayāt || 11 ||",
  "SA11n1093:23": "kathaṃcillabhyate saukhyaṃ duḥkhaṃ sthitamayatnataḥ |",
  "SA11n1093:24": "duḥkhenaiva ca niḥsāraḥ cetastasmād dṛḍhībhava || 12 ||",
  "SA11n1093:25": "durgāputrakakarṇāṭā dāhacchedādivedanām |",
  "SA11n1093:26": "vṛthā sahante muktyarthamahaṃ kasmāttu kātaraḥ || 13 ||",
  "SA11n1093:27": "na kiṃcidasti tadvastu yadabhyāsasya duṣkaram |",
  "SA11n1093:28": "tasmānmṛduvyathābhyāsāt soḍhavyāpi mahāvyathā || 14 ||",
  "SA11n1093:29": "uddaṃśadaṃśamaśakakṣutpipāsādivedanām |",
  "SA11n1093:30": "mahatkaṇḍvādiduḥkhaṃ ca kimanarthaṃ na paśyasi || 15 ||",
  "SA11n1093:31": "śītoṣṇavṛṣṭivātādhvavyādhibandhanatāḍanaiḥ |",
  "SA11n1093:32": "saukumāryaṃ na kartavyamanyathā vardhate vyathā || 16 ||",
  "SA11n1093:33": "kecitsvaśoṇitaṃ dṛṣṭvā vikramante viśeṣataḥ |",
  "SA11n1093:34": "paraśoṇitamapyeke dṛṣṭvā mūrcchāṃ vrajanti yat || 17 ||",
  "SA11n1093:35": "taccittasya dṛḍhatvena kātaratvena cāgatam |",
  "SA11n1093:36": "duḥkhaduryodhanastasmādbhavedabhibhavedvyathām || 18 ||",
  "SA11n1093:37": "duḥkhe'pi naiva cittasya prasādaṃ kṣobhayed budhaḥ |",
  "SA11n1093:38": "saṃgrāmo hi saha kleśairyuddhe ca sulabhā vyathā || 19 ||",
  "SA11n1093:39": "urasārātighātān ye pratīcchanto jayantyarīn |",
  "SA11n1093:40": "te te vijayinaḥ śūrāḥ śeṣāstu mṛtamārakāḥ || 20 ||",
  "SA11n1093:41": "guṇo'paraśca duḥkhasya yatsaṃvegānmadacyutiḥ |",
  "SA11n1093:42": "saṃsāriṣu ca kāruṇyaṃ pāpādbhītirjine spṛhā || 21 ||",
  "SA11n1093:43": "pittādiṣu na me kopo mahāduḥkhakareṣvapi |",
  "SA11n1093:44": "sacetaneṣu kiṃ kopaḥ te'pi pratyayakopitāḥ || 22 ||",
  "SA11n1093:45": "aniṣyamāṇamapyetacchūlamutpadyate yathā |",
  "SA11n1093:46": "aniṣyamāṇo'pi balātkrodha utpadyate tathā || 23 ||",
  "SA11n1093:47": "kupyāmīti na saṃcintya kupyati svecchayā janaḥ |",
  "SA11n1093:48": "utpatsya ityabhipretya krodha utpadyate na ca || 24 ||",
  "SA11n1093:49": "ye kecidaparādhāśca pāpāni vividhāni ca |",
  "SA11n1093:50": "sarvaṃ tatpratyayabalāt svatantraṃ tu na vidyate || 25 ||",
  "SA11n1093:51": "na ca pratyayasāmagryā janayāmīti cetanā |",
  "SA11n1093:52": "na cāpi janitasyāsti janito'smīti cetanā || 26 ||",
  "SA11n1093:53": "yatpradhānaṃ kilābhīṣṭaṃ yattadātmeti kalpitam |",
  "SA11n1093:54": "tadeva hi bhavābhīti na saṃcintyopajāyate || 27 ||",
  "SA11n1093:55": "anutpannaṃ hi tannāsti ka icchedbhavituṃ tadā |",
  "SA11n1093:56": "viṣayavyāpṛtatvācca niroddhumapi nehate || 28 ||",
  "SA11n1093:57": "nityo hyacetanaścātmā vyomavat sphuṭamakriyaḥ |",
  "SA11n1093:58": "pratyayāntarasaṅge'pi nirvikārasya kā kriyā || 29 ||",
  "SA11n1093:59": "yaḥ pūrvavat kriyākāle kriyāyāstena kiṃ kṛtam |",
  "SA11n1093:60": "tasya kriyeti saṃbandhe katarattannibandhanam || 30 ||",
  "SA11n1093:61": "evaṃ paravaśaṃ sarvaṃ yadvaśaṃ so'pi cāvaśaḥ |",
  "SA11n1093:62": "nirmāṇavadaceṣṭeṣu bhāveṣvevaṃ kva kupyate || 31 ||",
  "SA11n1093:63": "vāraṇāpi na yuktaivaṃ kaḥ kiṃ vārayatīti cet |",
  "SA11n1093:64": "yuktā pratītyatā yasmādduḥkhasyoparatirmatā || 32 ||",
  "SA11n1093:65": "tasmādamitraṃ mitraṃ vā dṛṣṭvāpyanyāyakāriṇam |",
  "SA11n1093:66": "īdṛśāḥ pratyayā asyetyevaṃ matvā sukhī bhavet || 33 ||",
  "SA11n1093:67": "yadi tu svecchayā siddhiḥ sarveṣāmeva dehinām |",
  "SA11n1093:68": "na bhavetkasyacidduḥkhaṃ na duḥkhaṃ kaścidicchati || 34 ||",
  "SA11n1093:69": "pramādādātmanātmānaṃ bādhante kaṇṭakādibhiḥ |",
  "SA11n1093:70": "bhaktacchedādibhiḥ kopāddurāpastryādilipsayā || 35 ||",
  "SA11n1093:71": "udbandhanaprapātaiśca viṣāpathyādibhakṣaṇaiḥ |",
  "SA11n1093:72": "nighnanti kecidātmānapuṇyācaraṇena ca || 36 ||",
  "SA11n1093:73": "yadaivaṃ kleśavaśyavād ghnantyātmānamapi priyam |",
  "SA11n1093:74": "tadaiṣāṃ parakāyeṣu parihāraḥ kathaṃ bhavet || 37 ||",
  "SA11n1093:75": "kleśonmattīkṛteṣveṣu pravṛtteṣvātmaghātane |",
  "SA11n1093:76": "na kevalaṃ dayā nāsti krodha utpadyate katham || 38 ||",
  "SA11n1093:77": "yadi svabhāvo bālānāṃ paropadravakāritā |",
  "SA11n1093:78": "teṣu kopo na yukto me yathāgnau dahanātmake || 39 ||",
  "SA11n1093:79": "atha doṣo'yamāgantuḥ sattvāḥ prakṛtipeśalāḥ |",
  "SA11n1093:80": "tathāpyayuktastatkopaḥ kaṭudhūme yathāmbare || 40 ||",
  "SA11n1093:81": "mukhyaṃ daṇḍādikaṃ hitvā prerake yadi kupyate |",
  "SA11n1093:82": "dveṣeṇa preritaḥ so'pi dveṣe dveṣo'stu me varam || 41 ||",
  "SA11n1093:83": "mayāpi pūrvaṃ sattvānāmīdṛśyeva vyathā kṛtā |",
  "SA11n1093:84": "tasmānme yuktamevaitatsattvopadravakāriṇaḥ || 42 ||",
  "SA11n1093:85": "tacchastraṃ mama kāyaśca dvayaṃ duḥkhasya kāraṇam |",
  "SA11n1093:86": "tena śastraṃ mayā kāyo gṛhītaḥ kutra kupyate || 43 ||",
  "SA11n1093:87": "gaṇḍo'yaṃ pratimākāro gṛhīto ghaṭṭanāsahaḥ |",
  "SA11n1093:88": "tṛṣṇāndhena mayā tatra vyathāyāṃ kutra kupyate || 44 ||",
  "SA11n1093:89": "duḥkhaṃ necchāmi duḥkhasya hetumicchāmi bāliśaḥ |",
  "SA11n1093:90": "svāparādhāgate duḥkhe kasmādanyatra kupyate || 45 ||",
  "SA11n1093:91": "asipatravanaṃ yadvadyathā nārakapakṣiṇaḥ |",
  "SA11n1093:92": "matkarmajanitā eva tathedaṃ kutra kupyate || 46 ||",
  "SA11n1093:93": "matkarmacoditā eva jātā mayyapakāriṇaḥ |",
  "SA11n1093:94": "yena yāsyanti narakānmayaivāmī hatā nanu || 47 ||",
  "SA11n1093:95": "etānāśritya me pāpaṃ kṣīyate kṣamato bahu |",
  "SA11n1093:96": "māmāśritya tu yāntyete narakān dīrghavedanān || 48 ||",
  "SA11n1093:97": "ahamevāpakāryeṣāṃ mamaite copakāriṇaḥ |",
  "SA11n1093:98": "kasmādviparyayaṃ kṛtvā khalacetaḥ prakupyasi ||49 ||",
  "SA11n1093:99": "bhavenmamāśayaguṇo na yāmi narakān yadi |",
  "SA11n1093:100": "eṣāmatra kimāyātaṃ yadyātmā rakṣito mayā || 50 ||",
  "SA11n1093:101": "atha pratyapakārī syāṃ tathāpyete na rakṣitāḥ |",
  "SA11n1093:102": "hīyate cāpi me caryā tasmānnaṣṭāstapasvinaḥ || 51 ||",
  "SA11n1093:103": "mano hantumamūrtatvānna śakyaṃ kenacitkvacit |",
  "SA11n1093:104": "śarīrābhiniveśāttu cittaṃ duḥkhena bādhyate ||52 ||",
  "SA11n1093:105": "nyakkāraḥ paruṣaṃ vākyamayaśaścetyayaṃ gaṇaḥ |",
  "SA11n1093:106": "kāyaṃ na bādhate tena cetaḥ kasmātprakupyasi || 53 ||",
  "SA11n1093:107": "mayyaprasādo yo'nyeṣāṃ sa māṃ kiṃ bhakṣayiṣyati |",
  "SA11n1093:108": "iha janmāntare vāpi yenāsau me'nabhīpsitaḥ || 54 ||",
  "SA11n1093:109": "lābhāntarāyakāritvād yadyasau me'nabhīpsitaḥ |",
  "SA11n1093:110": "naṅkṣyatīhaiva me lābhaḥ pāpaṃ tu sthāsyati dhruvam || 55 ||",
  "SA11n1093:111": "varamadyaiva me mṛtyurna mithyājīvitaṃ ciram |",
  "SA11n1093:112": "yasmācciramapi sthitvā mṛtyuduḥkhaṃ tadeva me || 56 ||",
  "SA11n1093:113": "svapne varṣaśataṃ saukhyaṃ bhuktvā yaśca vibudhyate |",
  "SA11n1093:114": "muhūrtamaparo yaśca sukhī bhūtvā vibudhyate || 57 ||",
  "SA11n1093:115": "nanu (nūnaṃ ?) nivartate saukhyaṃ dvayorapi vibuddhayoḥ |",
  "SA11n1093:116": "saivopamā mṛtyukāle cirajīvyalpajīvinoḥ || 58 ||",
  "SA11n1093:117": "labdhvāpi ca bahūṃllābhān ciraṃ bhuktvā sukhānyapi |",
  "SA11n1093:118": "riktahastaśca nagnaśca yāsyāmi muṣito yathā || 59 ||",
  "SA11n1093:119": "pāpakṣayaṃ ca puṇyaṃ ca lābhājjīvan karomi cet |",
  "SA11n1093:120": "puṇyakṣayaśca pāpaṃ ca lābhārthaṃ krudhyato nanu || 60 ||",
  "SA11n1093:121": "yadarthameva jīvāmi tadeva yadi naśyati |",
  "SA11n1093:122": "kiṃ tena jīvitenāpi kevalāśubhakāriṇā || 61 ||",
  "SA11n1093:123": "avarṇavādini dveṣaḥ sattvānnāśayatīti cet |",
  "SA11n1093:124": "parāyaśaskare'pyevaṃ kopaste kiṃ na jāyate || 62 ||",
  "SA11n1093:125": "parāyattāprasādatvādaprasādiṣu te kṣamā |",
  "SA11n1093:126": "kleśātpādaparāyatte kṣamā nāvarṇavādini || 63 ||",
  "SA11n1093:127": "pratimāstūpasaddharmanāśakākrośakeṣu ca |",
  "SA11n1093:128": "na yujyate mama dveṣo buddhādīnāṃ na hi vyathā || 64 ||",
  "SA11n1093:129": "gurusālohitādīnāṃ priyāṇāṃ cāpakāriṣu |",
  "SA11n1093:130": "pūrvavatpratyayotpādaṃ dṛṣṭvā kopaṃ nivārayet || 65 ||",
  "SA11n1093:131": "cetanācetanakṛtā dehināṃ niyatā vyathā |",
  "SA11n1093:132": "sā vyathā cetane dṛṣṭā kṣamasvaināṃ vyathāmataḥ || 66 ||",
  "SA11n1093:133": "mohādeke'parādhyanti kupyantyanye vimohitāḥ |",
  "SA11n1093:134": "brūmaḥ kameṣu nirdoṣaṃ kaṃ vā brūmo'parādhinam || 67 ||",
  "SA11n1093:135": "kasmādevaṃ kṛtaṃ pūrvaṃ yenaivaṃ bādhyase paraiḥ |",
  "SA11n1093:136": "sarve karmaparāyattāḥ ko'hamatrānyathākṛtau || 68 ||",
  "SA11n1093:137": "evaṃ buddhvā tu puṇyeṣu tathā yatnaṃ karomyaham |",
  "SA11n1093:138": "yena sarve bhaviṣyanti maitracittāḥ parasparam || 69 ||",
  "SA11n1093:139": "dahyamāne gṛhe yadvadagnirgatvā gṛhāntaram |",
  "SA11n1093:140": "tṛṇādau yatra sajyeta tadākṛṣyāpanīyate || 70 ||",
  "SA11n1093:141": "evaṃ cittaṃ yadāsaṅgāddahyate dveṣavahninā |",
  "SA11n1093:142": "tatkṣaṇaṃ tatparityājyaṃ puṇyātmoddāhaśaṅkayā || 71 ||",
  "SA11n1093:143": "māraṇīyaḥ karaṃ chittvā muktaścetkimabhadrakam |",
  "SA11n1093:144": "manuṣyaduḥkhairnarakānmuktaścetkimabhadrakam || 72 ||",
  "SA11n1093:145": "yadyetanmātramevādya duḥkhaṃ soḍhuṃ na pāryate |",
  "SA11n1093:146": "tannārakavyathāhetuḥ krodhaḥ kasmānna vāryate || 73 ||",
  "SA11n1093:147": "kopārthamevamevāhaṃ narakeṣu sahasraśaḥ |",
  "SA11n1093:148": "kārito'smi na cātmārthaḥ parārtho vā kṛto mayā || 74 ||",
  "SA11n1093:149": "na cedaṃ tādṛśaṃ duḥkhaṃ mahārthaṃ ca kariṣyati |",
  "SA11n1093:150": "jagadduḥkhahare duḥkhe prītirevātra yujyate || 75 ||",
  "SA11n1093:151": "yadi prītisukhaṃ prāptamanyaiḥ stutvā guṇorjitam |",
  "SA11n1093:152": "manastvamapi taṃ stutvā kasmādevaṃ na hṛṣyasi || 76 ||",
  "SA11n1093:153": "idaṃ ca te hṛṣṭisukhaṃ niravadyaṃ sukhodayam |",
  "SA11n1093:154": "na vāritaṃ ca guṇibhiḥ parāvarjanamuttamam || 77 ||",
  "SA11n1093:155": "tasyaiva sukhamityevaṃ tavedaṃ yadi na priyam |",
  "SA11n1093:156": "bhṛtidānādiviraterdṛṣṭādṛṣṭaṃ hataṃ bhavet || 78 ||",
  "SA11n1093:157": "svaguṇe kīrtyamāne ca parasaukhyamapīcchasi |",
  "SA11n1093:158": "kīrtyamāne paraguṇe svasaukhyamapi necchasi || 79 ||",
  "SA11n1093:159": "bodhicittaṃ samutpādya sarvasattvasukhecchayā |",
  "SA11n1093:160": "svayaṃ labdhasukheṣvadya kasmātsattveṣu kupyasi || 80 ||",
  "SA11n1093:161": "trailokyapūjyaṃ buddhatvaṃ sattvānāṃ kila vāñchasi |",
  "SA11n1093:162": "satkāramitvaraṃ dṛṣṭvā teṣāṃ kiṃ paridahyase || 81 ||",
  "SA11n1093:163": "puṣṇāti yastvayā poṣyaṃ tubhyameva dadāti saḥ |",
  "SA11n1093:164": "kuṭumbajīvinaṃ labdhvā na hṛṣyasi prakupyasi || 82 ||",
  "SA11n1093:165": "sa kiṃ necchasi sattvānāṃ yasteṣāṃ bodhimicchati |",
  "SA11n1093:166": "bodhicittaṃ kutastasya yo'nyasaṃpadi kupyati || 86 ||",
  "SA11n1093:167": "yadi tena na tallabdhaṃ sthitaṃ dānapatergṛhe |",
  "SA11n1093:168": "sarvathāpi na tatte'sti dattādattena tena kim || 84 ||",
  "SA11n1093:169": "kiṃ vārayatu puṇyāni prasannān svaguṇānatha |",
  "SA11n1093:170": "labhamāno na gṛhṇātu vada kena na kupyasi || 85 ||",
  "SA11n1093:171": "na kevalaṃ tvamātmānaṃ kṛtapāpaṃ na śocasi |",
  "SA11n1093:172": "kṛtapuṇyaiḥ saha spardhāmaparaiḥ kartumicchasi || 86 ||",
  "SA11n1093:173": "jātaṃ cedapriyaṃ śatrostvattuṣṭyā kiṃ punarbhavet |",
  "SA11n1093:174": "tvadāśaṃsanamātreṇa na cāheturbhaviṣyati || 87 ||",
  "SA11n1093:175": "atha tvadicchayā siddhaṃ tadduḥkhe kiṃ sukhaṃ tava |",
  "SA11n1093:176": "athāpyartho bhavedevamanarthaḥ ko nvataḥ paraḥ || 88 ||",
  "SA11n1093:177": "etaddhi baḍiśaṃ ghoraṃ kleśabāḍiśikārpitam |",
  "SA11n1093:178": "yato narakapālāstvāṃ krītvā pakṣyanti kumbhiṣu || 89 ||",
  "SA11n1093:179": "stutiryaśo'tha satkāro na puṇyāya na cāyuṣe |",
  "SA11n1093:180": "na balārthaṃ na cārogye na ca kāyasukhāya me || 90 ||",
  "SA11n1093:181": "etāvāṃśca bhavetsvārtho dhīmataḥ svārthavedinaḥ |",
  "SA11n1093:182": "madyadyūtādi sevyaṃ syānmānasaṃ sukhamicchatā || 91 ||",
  "SA11n1093:183": "yaśorthaṃ hārayantyarthamātmānaṃ mārayantyapi |",
  "SA11n1093:184": "kimakṣarāṇi bhakṣyāṇi mṛte kasya ca tatsukham || 92 ||",
  "SA11n1093:185": "yathā pāṃśugṛhe bhinne rodityārtaravaṃ śiśuḥ |",
  "SA11n1093:186": "tathā stutiyaśohānau svacittaṃ pratibhāti me || 93 ||",
  "SA11n1093:187": "śabdastāvadacittatvāt sa māṃ stautītyasaṃbhavaḥ |",
  "SA11n1093:188": "paraḥ kila mayi prīta ityetatprītikāraṇam || 94 ||",
  "SA11n1093:189": "anyatra mayi vā prītyā kiṃ hi me parakīyayā |",
  "SA11n1093:190": "tasyaiva tatprītisukhaṃ bhāgo nālpo'pi me tataḥ || 95 ||",
  "SA11n1093:191": "tatsukhena sukhitvaṃ cetsarvatraiva mamāstu tat |",
  "SA11n1093:192": "kasmādanyaprasādena sukhiteṣu na me sukham || 96 ||",
  "SA11n1093:193": "tasmādahaṃ stuto'smīti prītirātmani jāyate |",
  "SA11n1093:194": "tatrāpyevamasaṃbandhāt kevalaṃ śiśuceṣṭitam || 97 ||",
  "SA11n1093:195": "stutyādayaśca me kṣemaṃ saṃvegaṃ nāśayantyamī |",
  "SA11n1093:196": "guṇavatsu ca mātsaryaṃ saṃpatkopaṃ ca kurvate || 98 ||",
  "SA11n1093:197": "tasmātstutyādighātāya mama ye pratyupasthitāḥ |",
  "SA11n1093:198": "apāyapātarakṣārthaṃ pravṛttā nanu te mama || 99 ||",
  "SA11n1093:199": "muktyarthinaścāyuktaṃ me lābhasatkārabandhanam |",
  "SA11n1093:200": "ye mocayanti māṃ bandhāddveṣasteṣu kathaṃ mama || 100 ||",
  "SA11n1093:201": "duḥkhaṃ praveṣṭukāmasya ye kapāṭatvamāgatāḥ |",
  "SA11n1093:202": "buddhādhiṣṭhānata iva dveṣasteṣu kathaṃ mama || 101 ||",
  "SA11n1093:203": "puṇyavighnaḥ kṛto'nenetyatra kopo na yujyate |",
  "SA11n1093:204": "kṣāntyā samaṃ tapo nāsti nanvetattadupasthitam || 102 ||",
  "SA11n1093:205": "athāhamātmadoṣeṇa na karomi kṣamāmiha |",
  "SA11n1093:206": "mayaivātra kṛto vighnaḥ puṇyahetāvupasthite || 103 ||",
  "SA11n1093:207": "yo hi yena vinā nāsti yasmiṃśca sati vidyate |",
  "SA11n1093:208": "sa eva kāraṇaṃ tasya sa kathaṃ vighna ucyate || 104 ||",
  "SA11n1093:209": "na hi kālopapannena dānavighnaḥ kṛto'rthinā |",
  "SA11n1093:210": "na ca pravrājake prāpte pravrajyāvighna ucyate || 105 ||",
  "SA11n1093:211": "sulabhā yācakā loke durlabhāstvapakāriṇaḥ |",
  "SA11n1093:212": "yato me'naparādhasya na kaścidaparādhyati || 106 ||",
  "SA11n1093:213": "aśramopārjitastasmādgṛhe nidhirivotthitaḥ |",
  "SA11n1093:214": "bodhicaryāsahāyatvāt spṛhaṇīyo ripurmama || 107 ||",
  "SA11n1093:215": "mayā cānena copāttaṃ tasmādetat kṣamāphalam |",
  "SA11n1093:216": "etasmai prathamaṃ deyametatpūrvā kṣamā yataḥ || 108 ||",
  "SA11n1093:217": "kṣamāsiddhyāśayo nāsya tena pūjyo na cedariḥ |",
  "SA11n1093:218": "siddhiheturacitto'pi saddharmaḥ pūjyate katham || 109 ||",
  "SA11n1093:219": "apakārāśayo'syeti śatruryadi na pūjyate |",
  "SA11n1093:220": "anyathā me kathaṃ kṣāntirbhiṣajīva hitodyate || 110 ||",
  "SA11n1093:221": "tadduṣṭāśayamevātaḥ pratītyotpadyate kṣamā |",
  "SA11n1093:222": "sa evātaḥ kṣamāhetuḥ pūjyaḥ saddharmavanmayā || 111 ||",
  "SA11n1093:223": "sattvakṣetraṃ jinakṣetramityato muninoditam |",
  "SA11n1093:224": "etānārādhya bahavaḥ saṃpatpāraṃ yato gatāḥ || 112 ||",
  "SA11n1093:225": "sattvebhyaśca jinebhyaśca buddhadharmāgame same |",
  "SA11n1093:226": "jineṣu gauravaṃ yadvanna sattveṣviti kaḥ kramaḥ || 113 ||",
  "SA11n1093:227": "āśayasya ca māhātmyaṃ na svataḥ kiṃ tu kāryataḥ |",
  "SA11n1093:228": "samaṃ ca tena māhātmyaṃ sattvānāṃ tena te samāḥ || 114 ||",
  "SA11n1093:229": "maitryāśayaśca yatpūjyaḥ sattvamāhātmyameva tat |",
  "SA11n1093:230": "buddhaprasādādyatpuṇyaṃ buddhamāhātmyameva tat || 115 ||",
  "SA11n1093:231": "buddhadharmāgamāṃśena tasmātsattvā jinaiḥ samāḥ |",
  "SA11n1093:232": "na tu buddhaiḥ samāḥ kecidanantāṃśairguṇārṇavaiḥ || 116 ||",
  "SA11n1093:233": "guṇasāraikarāśīnāṃ guṇo'ṇurapi cetkvacit |",
  "SA11n1093:234": "dṛśyate tasya pūjārthaṃ trailokyamapi na kṣamam || 117 ||",
  "SA11n1093:235": "buddhadharmodayāṃśastu śreṣṭhaḥ sattveṣu vidyate |",
  "SA11n1093:236": "etadaṃśānurūpyeṇa sattvapūjā kṛtā bhavet || 118 ||",
  "SA11n1093:237": "kiṃ ca niśchadmabandhūnāmaprameyopakāriṇām |",
  "SA11n1093:238": "sattvārādhanamutsṛjya niṣkṛtiḥ kā parā bhavet || 119 ||",
  "SA11n1093:239": "bhindanti dehaṃ praviśantyavīciṃ",
  "SA11n1093:240": "yeṣāṃ kṛte tatra kṛte kṛtaṃ syāt |",
  "SA11n1093:241": "mahāpakāriṣvapi tena sarvaṃ",
  "SA11n1093:242": "kalyāṇamevācaraṇīyameṣu || 120 ||",
  "SA11n1093:243": "svayaṃ mama svāmina eva tāvad",
  "SA11n1093:244": "yadarthamātmanyapi nirvyapekṣāḥ |",
  "SA11n1093:245": "ahaṃ kathaṃ svāmiṣu teṣu teṣu",
  "SA11n1093:246": "karomi mānaṃ na tu dāsabhāvam || 121 ||",
  "SA11n1093:247": "yeṣāṃ sukhe yānti mudaṃ munīndrāḥ",
  "SA11n1093:248": "yeṣāṃ vyathāyāṃ praviśanti manyum |",
  "SA11n1093:249": "tattoṣaṇātsarvamunīndratuṣṭi -",
  "SA11n1093:250": "statrāpakāre'pakṛtaṃ munīnām || 122 ||",
  "SA11n1093:251": "ādīptakāyasya yathā samantā-",
  "SA11n1093:252": "nna sarvakāmairapi saumanasyam |",
  "SA11n1093:253": "sattvavyathāyāmapi tadvadeva",
  "SA11n1093:254": "na prītyupāyo'sti dayāmayānām || 123 ||",
  "SA11n1093:255": "tasmānmayā yajjanaduḥkhadena",
  "SA11n1093:256": "duḥkhaṃ kṛtaṃ sarvamahākṛpāṇām |",
  "SA11n1093:257": "tadadya pāpaṃ pratideśayāmi",
  "SA11n1093:258": "yatkheditāstanmunayaḥ kṣamantām || 124 ||",
  "SA11n1093:259": "ārādhanāyādya tathāgatānāṃ",
  "SA11n1093:260": "sarvātmanā dāsyamupaimi loke |",
  "SA11n1093:261": "kurvantu me mūrghni padaṃ janaughā",
  "SA11n1093:262": "vighnantu vā tuṣyatu lokanāthaḥ || 125 ||",
  "SA11n1093:263": "ātmīkṛtaṃ sarvamidaṃ jagattaiḥ |",
  "SA11n1093:264": "kṛpātmabhirnaiva hi saṃśayo'sti |",
  "SA11n1093:265": "dṛśyanta ete nanu sattvarūpā-",
  "SA11n1093:266": "sta eva nāthāḥ kimanādaro'tra || 126 ||",
  "SA11n1093:267": "tathāgatārādhanametadeva",
  "SA11n1093:268": "svārthasya saṃsādhanametadeva |",
  "SA11n1093:269": "lokasya duḥkhāpahametadeva",
  "SA11n1093:270": "tasmānmamāstu vratametadeva || 127 ||",
  "SA11n1093:271": "yathaiko rājapuruṣaḥ pramanthāti mahājanam |",
  "SA11n1093:272": "vikartuṃ naiva śaknoti dīrghadarśī mahājanaḥ || 128 ||",
  "SA11n1093:273": "yasmānnaiva sa ekākī tasya rājabalaṃ balam |",
  "SA11n1093:274": "tathā na durbalaṃ kaṃcidaparāddhaṃ vimānayet || 129 ||",
  "SA11n1093:275": "yasmānnarakapālāśca kṛpāvantaśca tadbalam |",
  "SA11n1093:276": "tasmādārādhayetsattvān bhṛtyaścaṇḍanṛpaṃ yathā || 130 ||",
  "SA11n1093:277": "kupitaḥ kiṃ nṛpaḥ kuryādyena syānnarakavyathā |",
  "SA11n1093:278": "yatsattvadaurmanasyena kṛtena hyanubhūyate || 131 ||",
  "SA11n1093:279": "tuṣṭaḥ kiṃ nṛpatirdadyādyadbuddhatvasamaṃ bhavet |",
  "SA11n1093:280": "yatsattvasaumanasyena kṛtena hyanubhūyate || 132 ||",
  "SA11n1093:281": "āstāṃ bhaviṣyadbuddhatvaṃ sattvārādhanasaṃbhavam |",
  "SA11n1093:282": "ihaiva saubhāgyayaśaḥsausthityaṃ kiṃ na paśyasi || 133 ||",
  "SA11n1093:283": "prāsādikatvamārogyaṃ prāmodyaṃ cirajīvitam |",
  "SA11n1093:284": "cakravartisukhaṃ sphītaṃ kṣamī prāpnoti saṃsaran || 134 ||",
  "SA11n1093:285": "iti prajñākaramativiracitāyāṃ bodhicaryāvatārapañjikāyāṃ",
  "SA11n1093:286": "kṣāntipāramitā nāma ṣaṣṭhaḥ paricchedaḥ ||"
}